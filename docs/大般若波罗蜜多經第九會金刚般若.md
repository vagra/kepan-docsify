#1 金剛般若波羅蜜經 | 大般若經第九會

#2 金剛般若波羅蜜經 | 大般若經第九會

#3 甲一、序分

#4 乙一、通序

#5 如是我聞：一時，佛在舍衛國祇樹給孤獨園，與大比丘眾千二百五十人俱。

如是我闻。一时，薄伽梵在室罗筏，住誓多林给孤独园，与大苾刍众千二百五十人俱。

#4 乙二、别序

#5 爾時，世尊，食時，著衣持缽，入舍衛大城乞食。

尔时，世尊于日初分，整理裳服，执持衣钵，入室罗筏大城乞食。

#5 於其城中次第乞已，還至本處。飯食訖，收衣缽，洗足已，敷座而坐。

时薄伽梵于其城中，行乞食已，出还本处。饭食讫，收衣钵，洗足已，于食后时，敷如常座，结跏趺坐，端身正愿，住对面念。

时，诸苾刍来诣佛所。到已，顶礼世尊双足，右繞三匝，退坐一面。

#3 甲一、正宗分四 

#4 乙一、善现虔恭赞请

#5 時長老須菩提，在大眾中，

具寿善现亦于如是众会中坐。

#5 即從座起，偏袒右肩，右膝著地，合掌恭敬而白佛言：

尔时，众中具寿善现从座而起，偏袒一肩，右膝着地，合掌恭敬而白佛言：

#5 「希有世尊！如來善護念諸菩薩，

「希有，世尊！乃至如来、应、正等觉，能以最胜摄受，摄受诸菩萨摩诃萨。

#5 善付囑諸菩薩！

乃至如来、应、正等觉，能以最胜付嘱，付嘱诸菩萨摩诃萨。

#5 世尊！善男子、善女人發阿耨多羅三藐三菩提心，應云何住？云何降伏其心？」

世尊！诸有发趣菩萨乘者，应云何住？云何修行？云何摄伏其心？」

#4 乙二、如来叹印许陈

#5 佛言：「善哉！善哉！須菩提！如汝所說『如來善護念諸菩薩，善付囑諸菩薩！』

作是语已。尔时，世尊告具寿善现曰：「善哉！善哉！善现！如是，如是。如汝所说，乃至如来、应、正等觉，能以最胜摄受，摄受诸菩萨摩诃萨。乃至如来、应、正等觉，能以最胜付嘱，付嘱诸菩萨摩诃萨。

#5 汝今諦聽，當為汝說。善男子、善女人發阿耨多羅三藐三菩提心，應如是住，如是降伏其心！」

是故，善现！汝应谛听，极善作意，吾当为汝分别解说。诸有发趣菩萨乘者，应如是住，如是修行，如是摄伏其心。」

#4 乙三、敬诺希闻

#5 「唯然，世尊！願樂欲聞！」

具寿善现白佛言：「如是，如是。世尊！愿乐欲闻。」

#4 乙四、随问别答六（略八住处，广则十八住处）　

#5 丙一、摄住处（一、发心住）

#6 佛告須菩提：「諸菩薩摩訶薩應如是降伏其心：所有一切眾生之類︱︱若卵生、若胎生、若溼生、若化生，若有色、若無色，若有想、若無想、若非有想非無想，我皆令入無餘涅槃而滅度之。

佛言：「善现！诸有发趣菩萨乘者，应当发趣如是之心：所有诸有情，有情摄所摄，若卵生、若胎生、若湿生、若化生，若有色、若无色，若有想、若无想、若非有想非无想，乃至有情界，施设所施设，如是一切，我当皆令于无余依妙涅槃界而般涅槃。

#6 如是滅度無量無數無邊眾生，實無眾生得滅度者。

虽度如是无量有情，令灭度已，而无有情得灭度者。

何以故？善现！若诸菩萨摩诃萨有情想转，不应说名菩萨摩诃萨。

#6 何以故？須菩提！若菩薩有我相、人相、眾生相、壽者相，即非菩薩。

所以者何？善现！若诸菩萨摩诃萨，不应说言有情想转，如是命者想、士夫想、补特伽罗想、意生想、摩纳婆想、作者想、受者想转，当知亦尔。何以故？善现！无有少法名为发趣菩萨乘者。」

#5 丙二、波罗蜜净住处（二、波罗蜜相应行住处）

#6 復次，須菩提！菩薩於法應無所住行於布施，所謂不住色布施，不住聲香味觸法布施。

「复次，善现！若菩萨摩诃萨，不住于事应行布施，都无所住应行布施：不住于色应行布施，不住声、香、味、触、法应行布施。

#6 須菩提！菩薩應如是布施，不住於相。

善现！如是菩萨摩诃萨如不住相想应行布施。

#6 何以故？若菩薩不住相布施，其福德不可思量。

何以故？善现！若菩萨摩诃萨都无所住而行布施，其福德聚不可取量。」

#6 須菩提！於意云何？東方虛空可思量不？」

佛告善现：「于汝意云何？东方虚空可取量不？」

#6 「不也，世尊！」 

善现答言：「不也，世尊！」

#6 「須菩提！南、西、北方、四維、上、下虛空可思量不？」

「善现！如是南、西、北方，四维，上下，周遍十方一切世界虚空可取量不？」

#6 「不也，世尊！」

善现答言：「不也，世尊！」

#6 「須菩提！菩薩無住相布施，福德亦復如是不可思量。

佛言：「善现！如是，如是。若菩萨摩诃萨都无所住而行布施，其福德聚不可取量，亦复如是。

#6 須菩提！菩薩但應如所教住！

善现！菩萨如是，如不住相想应行布施。」

#5 丙三、欲住处二 

#6 丁一、（三）欲得色身

#7 須菩提！於意云何？可以身相見如來不？」

佛告善现：「于汝意云何？可以诸相具足观如来不？」

#7 「不也，世尊！不可以身相得見如來。何以故？如來所說身相，即非身相。」

善现答言：「不也，世尊！不应以诸相具足观于如来。何以故？如来说诸相具足，即非诸相具足。」

#7 佛告須菩提：「凡所有相，皆是虛妄；若見諸相非相，即見如來。」

说是语已。佛复告具寿善现言：「善现！乃至诸相具足皆是虚妄，乃至非相具足皆非虚妄。如是以相非相，应观如来。」

#6 丁二、（四）欲得法身二 

#7 戊一、欲得言说法身

#8 須菩提白佛言：「世尊！頗有眾生得聞如是言說章句，生實信不？」

说是语已。具寿善现复白佛言：「世尊！颇有有情，于当来世、后时、后分、后五百岁，正法将灭时分转时，闻说如是色经典句，生实想不？」

#8 佛告須菩提：「莫作是說！

佛告善现：「勿作是说：『颇有有情，于当来世、后时、后分、后五百岁，正法将灭时分转时，闻说如是色经典句，生实想不？』

#8 如來滅後，後五百歲，有持戒修福者，於此章句能生信心，以此為實。

然复，善现！有菩萨摩诃萨，于当来世、后时、后分、后五百岁，正法将灭时分转时，具足尸罗、具德、具慧。

#8 當知是人，不於一佛二佛三四五佛而種善根，已於無量千萬佛所種諸善根。聞是章句乃至一念生淨信者，

复次，善现！彼菩萨摩诃萨非于一佛所，承事供养；非于一佛所，种诸善根。然复，善现！彼菩萨摩诃萨于其非一百千佛所，承事供养；于其非一百千佛所，种诸善根。乃能闻说如是色经典句，当得一净信心。

#8 須菩提！如來悉知悉見，

善现！如来以其佛智悉已知彼，如来以其佛眼悉已见彼。善现！如来悉已觉彼。

#8 是諸眾生得如是無量福德。

一切有情当生无量无数福聚，当摄无量无数福聚。

#8 何以故？是諸眾生無復我相、人相、眾生相、壽者相，

何以故？善现！彼菩萨摩诃萨无我想转，无有情想、无命者想、无士夫想、无补特伽罗想、无意生想、无摩纳婆想、无作者想、无受者想转。

#8 無法相，亦無非法相。

善现！彼菩萨摩诃萨无法想转，无非法想转，无想转亦无非想转。

#8 何以故？是諸眾生，若心取相，即為著我、人、眾生、壽者。若取法相，即著我、人、眾生、壽者。

所以者何？善现！若菩萨摩诃萨有法想转，彼即应有我执、有情执、命者执、补特伽罗等执。

#8 何以故？若取非法相，即著我、人、眾生、壽者。

若有非法想转，彼亦应有我执、有情执、命者执、补特伽罗等执。

#8 是故不應取法，不應取非法。

何以故？善现！不应取法，不应取非法。

#8 以是義故，如來常說：『汝等比丘！知我說法如筏喻者，法尚應捨，何況非法！』

是故，如来密意而说『筏喻』法门：『诸有智者，法尚应断，何况非法。』」

#7 戊二、欲得证得法身 二 

#8 己一、欲得智相至得法身

#9 須菩提！於意云何？如來得阿耨多羅三藐三菩提耶？如來有所說法耶？」

佛复告具寿善现言：「善现！于汝意云何？颇有少法如来、应、正等觉，证得阿耨多罗三藐三菩提耶？颇有少法如来、应、正等觉，是所说耶？」

#9 須菩提言：「如我解佛所說義，無有定法名阿耨多羅三藐三菩提，亦無有定法如來可說。

善现答言：「世尊！如我解佛所说义者，无有少法如来、应、正等觉，证得阿耨多罗三藐三菩提，亦无有少法是如来、应、正等觉所说。

#9 何以故？如來所說法，皆不可取、不可說，非法、非非法。

何以故？世尊！如来、应、正等觉所证、所说、所思惟法，皆不可取、不可宣说，非法、非非法。

#9 所以者何？一切賢聖皆以無為法而有差別。」

何以故？以诸贤圣补特伽罗皆是无为之所显故。」

#8 己二、欲得福相至得法身

#9 「須菩提！於意云何？若人滿三千大千世界七寶以用布施，是人所得福德寧為多不？」

佛告善现：「于汝意云何？若善男子或善女人，以此三千大千世界盛满七宝，持用布施，是善男子或善女人，由此因缘所生福聚，宁为多不？」

#9 須菩提言：「甚多，世尊！

善现答言：「甚多，世尊！甚多，善逝！是善男子或善女人，由此因缘所生福聚，其量甚多。

#9 何以故？是福德，即非福德性，是故如來說福德多。」

何以故？世尊！福德聚、福德聚者，如来说为非福德聚，是故如来说名福德聚、福德聚。」

#9 「若復有人於此經中，受持乃至四句偈等，為他人說，其福勝彼。

佛复告善现言：「善现！若善男子或善女人，以此三千大千世界盛满七宝，持用布施；若善男子或善女人，于此法门，乃至四句伽陀，受持、读诵，究竟通利，及广为他宣说开示，如理作意，由是因缘所生福聚，甚多于前无量无数。

#9 何以故？須菩提！一切諸佛及諸佛阿耨多羅三藐三菩提法，皆從此經出。

何以故？一切如来、应、正等觉阿耨多罗三藐三菩提，皆从此经出，诸佛世尊皆从此经生。

#9 須菩提！所謂佛法者，即非佛法，是名佛法。

所以者何？善现！诸佛法、诸佛法者，如来说为非诸佛法，是故如来说名诸佛法、诸佛法。」

#5 丙四、离障碍住处 十二 

#6 丁一、（五、于修道得胜中 无慢 住处 | 对治 我得慢）

#7 須菩提！於意云何？須陀洹能作是念：『我得須陀洹果』不？」

佛告善现：「于汝意云何？诸预流者颇作是念：我能证得预流果不？」

#7 須菩提言：「不也，世尊！何以故？須陀洹名為入流，而無所入，不入色聲香味觸法，是名須陀洹。」

善现答言：「不也，世尊！诸预流者不作是念：我能证得预流之果。何以故？世尊！诸预流者无少所预，故名预流。不预色、声、香、味、触、法，故名预流。

世尊！若预流者作如是念：我能证得预流之果，即为执我、有情、命者、士夫、补特伽罗等。」

#7 「須菩提！於意云何？斯陀含能作是念：『我得斯陀含果』不？」

佛告善现：「于汝意云何？诸一来者颇作是念：我能证得一来果不？」

#7 須菩提言：「不也，世尊！何以故？斯陀含名一往來，而實無往來，是名斯陀含。」

善现答言：「不也，世尊！诸一来者不作是念：我能证得一来之果。何以故？世尊！以无少法证一来性，故名一来。」

#7 「 須菩提！於意云何？阿那含能作是念：『我得阿那含果』不？」

佛告善现：「于汝意云何？诸不还者颇作是念：我能证得不还果不？」

#7 須菩提言：「不也，世尊！何以故？阿那含名為不來，而實無不來，是故名阿那含。」

善现答言：「不也，世尊！诸不还者不作是念：我能证得不还之果。何以故？世尊！以无少法证不还性，故名不还。」

#7 「 須菩提！於意云何？阿羅漢能作是念：『我得阿羅漢道』不？」

佛告善现：「于汝意云何？诸阿罗汉颇作是念：我能证得阿罗汉不？」

#7 須菩提言：「不也，世尊！何以故？實無有法名阿羅漢。

善现答言：「不也，世尊！诸阿罗汉不作是念：我能证得阿罗汉性。何以故？世尊！以无少法名阿罗汉，由是因缘名阿罗汉。

#7 世尊！若阿羅漢作是念：『我得阿羅漢道。』即為著我、人、眾生、壽者。

世尊！若阿罗汉作如是念：我能证得阿罗汉性，即为执我、有情、命者、士夫、补特伽罗等。

#7 世尊！佛說我得無諍三昧人中最為第一，

所以者何？世尊！如来、应、正等觉，说我得无诤住最为第一。

#7 是第一離欲阿羅漢。我不作是念：『我是離欲阿羅漢。』

世尊！我虽是阿罗汉，永离贪欲，而我未曾作如是念：我得阿罗汉，永离贪欲。

#7 世尊！我若作是念：『我得阿羅漢道。』世尊則不說須菩提是樂阿蘭那行者。以須菩提實無所行，而名須菩提是樂阿蘭那行。」

世尊！我若作如是念：我得阿罗汉，永离贪欲者，如来不应记说我言：『善现，善男子，得无诤住最为第一。』以都无所住，是故如来说名无诤住、无诤住。」

#6 丁二、（六、不离佛出时 住处 | 离少闻）

#7 佛告須菩提：「於意云何？如來昔在然燈佛所，於法有所得不？」

佛告善现：「于汝意云何？如来昔在然灯如来、应、正等觉所，颇于少法有所取不？」

#7 「不也，世尊！如來在然燈佛所，於法實無所得。」

善现答言：「不也，世尊！如来昔在然灯如来、应、正等觉所，都无少法而有所取。」

#6 丁三、（七、愿净佛土 住处 | 离小攀缘 作念修道）　

#7 戊一、明严净土劝舍有相二

#8 「須菩提！於意云何？菩薩莊嚴佛土不？」「不也，世尊！」「何以故？莊嚴佛土者，即非莊嚴，是名莊嚴。」

佛告善现：「若有菩萨作如是言：『我当成办佛土功德庄严』，如是菩萨非真实语。何以故？善现！佛土功德庄严、佛土功德庄严者，如来说非庄严，是故如来说名佛土功德庄严、佛土功德庄严。

#7 戊二、劝生心令修无相因

#8 「是故須菩提！諸菩薩摩訶薩，應如是生清淨心，不應住色生心，不應住聲香味觸法生心，應無所住而生其心！

是故，善现！菩萨如是都无所住应生其心：不住于色应生其心，不住非色应生其心；不住声、香、味、触、法应生其心，不住非声、香、味、触、法应生其心。都无所住应生其心。」

#6 丁四、（八、成熟众生 住处 | 离舍众生）

#7 須菩提！譬如有人身如須彌山王，於意云何？是身為大不？」

佛告善现：「如有士夫具身大身，其色自体，假使譬如妙高山王。善现！于汝意云何？彼之自体为广大不？」

#7 須菩提言：「甚大，世尊！何以故？佛說非身，是名大身。」

善现答言：「彼之自体广大，世尊！广大，善逝！何以故？世尊！彼之自体，如来说非彼体，故名自体。非以彼体，故名自体。」

#6 丁五、（九、远离随顺外论散乱 住处 | 离乐外、散乱） 

#7 戊一、显此法胜异

#8 「須菩提！如恆河中所有沙數，如是沙等恆河，於意云何？是諸恆河沙寧為多不？」

佛告善现：「于汝意云何？乃至殑伽河中所有沙数，假使有如是沙等殑伽河，是诸殑伽河沙宁为多不？」

#8 須菩提言：「甚多，世尊！但諸恆河尚多無數，何況其沙？」

善现答言：「甚多，世尊！甚多，善逝！诸殑伽河尚多无数，何况其沙。」

#8 「須菩提！我今實言告汝：若有善男子、善女人以七寶滿爾所恆河沙數三千大千世界以用布施，得福多不？」

佛言：「善现！吾今告汝，开觉于汝，假使若善男子或善女人，以妙七宝盛满尔所殑伽河沙等世界，奉施如来、应、正等觉，善现！于汝意云何？是善男子或善女人，由此因缘所生福聚，宁为多不？」

#8 須菩提言：「甚多，世尊！」

善现答言：「甚多，世尊！甚多，善逝！是善男子或善女人，由此因缘所生福聚，其量甚多。」

#8 佛告須菩提：「若善男子、善女人於此經中乃至受持四句偈等，為他人說，而此福德勝前福德。

佛复告善现：「若以七宝盛满尔所沙等世界，奉施如来、应、正等觉；若善男子或善女人，于此法门，乃至四句伽他，受持、读诵，究竟通利，及广为他宣说开示，如理作意，由此因缘所生福聚，甚多于前无量无数。」

#8 復次，須菩提！隨說是經乃至四句偈等，當知此處一切世間天、人、阿修羅皆應供養如佛塔廟，何況有人盡能受持、讀誦！須菩提！當知是人成就最上第一希有之法！

「复次，善现！若地方所，于此法门，乃至为他宣说，开示四句伽他，此地方所，尚为世间诸天及人、阿素洛等之所供养，如佛灵庙。何况有能于此法门具足究竟，书写、受持、读诵，究竟通利，及广为他宣说开示，如理作意。如是有情，成就最胜希有功德。

#8 若是經典所在之處，則為有佛，若尊重弟子。」

此地方所，大师所住，或随一一尊重处所，若诸有智同梵行者。」

#7 戊二、治如言起义执罪

#8 爾時，須菩提白佛言：「世尊！當何名此經？我等云何奉持？」

说是语已。具寿善现复白佛言：「世尊！当何名此法门？我当云何奉持？」

#8 佛告須菩提：「是經名為金剛般若波羅蜜。以是名字，汝當奉持！

作是语已。佛告善现言：「具寿！今此法门名为『能断金刚般若波罗蜜多』如是名字，汝当奉持。

#8 所以者何？須菩提！佛說般若波羅蜜，即非般若波羅蜜，是名般若波羅蜜。

何以故？善现！如是般若波罗蜜多，如来说为非般若波罗蜜多，是故如来说名般若波罗蜜多。」

#7 戊三、显自相及平等相法门第一义

#8 須菩提！於意云何？如來有所說法不？」

佛告善现：「于汝意云何？颇有少法如来可说不？」

#8 須菩提白佛言：「世尊！如來無所說。」

善现答言：「不也，世尊！无有少法，如来可说。」

#6 丁六、（十、色及众生身摶取中 观破相应行 住处 | 离 于影像相自在中 无巧便）　　

#7 戊一、为破色身影像二 

#8 己一、细作方便

#9 「須菩提！於意云何？三千大千世界所有微塵，是為多不？」

佛告善现：「乃至三千大千世界大地微尘，宁为多不？」

#8 己二、不念方便

#9 須菩提言：「甚多，世尊！」「須菩提！諸微塵，如來說非微塵，是名微塵。

善现答言：「此地微尘甚多，世尊！甚多，善逝！」

佛言：「善现！大地微尘，如来说非微尘，是故如来说名大地微尘。

#7 戊二、为破众生名身影像故不念方便

#8 如來說世界，非世界，是名世界。

诸世界，如来说非世界，是故如来说名世界。」

#6 丁七、（十一、供养给侍如来 住处 | 离不具福资粮）

#7 須菩提！於意云何？可以三十二相見如來不？」

佛告善现：「于汝意云何？应以三十二大士夫相，观于如来、应、正等觉不？」

#7 「不也，世尊！不可以三十二相得見如來，

善现答言：「不也，世尊！不应以三十二大士夫相，观于如来、应、正等觉。

#7 何以故？如來說三十二相，即是非相，是名三十二相。」

何以故？世尊！三十二大士夫相，如来说为非相，是故如来说名三十二大士夫相。」

#6 丁八、（十二、远离利养及疲乏、热恼故 不起精进及退失 住处 | 離懈怠、利養等樂味）

#7 戊一、约内财校量经胜

#8 「須菩提！若有善男子、善女人以恆河沙等身命布施；若復有人，於此經中乃至受持四句偈等，為他人說，其福甚多！」

佛复告善现言：「假使若有善男子或善女人，于日日分，舍施殑伽河沙等自体，如是经殑伽河沙等劫数，舍施自体；复有善男子或善女人，于此法门，乃至四句伽他，受持、读诵，究竟通利，及广为他宣说开示，如理作意，由是因缘所生福聚，甚多于前无量无数。」

#7 戊二、须菩提泣叹未闻释所以三 

#8 己一、正释所感

#9 爾時，須菩提聞說是經，深解義趣，涕淚悲泣而白佛言：

尔时，具寿善现闻法威力，悲泣堕泪，俯仰扪泪而白佛言：

#9 「希有世尊！佛說如是甚深經典，

「甚奇希有，世尊！最极希有，善逝！如来今者所说法门，普为发趣最上乘者作诸义利，普为发趣最胜乘者作诸义利。

#8 己二、离实想分别过

#9 我從昔來所得慧眼，未曾得聞如是之經！世尊！若復有人得聞是經，信心清淨，即生實相，當知是人成就第一希有功德。

世尊！我昔生智以来，未曾得闻如是法门。世尊！若诸有情闻说如是甚深经典，生真实想，当知成就最胜希有。

#9 世尊！是實相者，即是非相，是故如來說名實相。

何以故？世尊！诸真实想、真实想者，如来说为非想，是故如来说名真实想、真实想。

#8 己三、为令味着利养过菩萨惭愧起精进

#9 世尊！我今得聞如是經典，信解受持，不足為難。

世尊！我今闻说如是法门，领悟、信解，未为希有。

#9 若當來世，後五百歲，其有眾生得聞是經，信解受持，是人則為第一希有！

若诸有情于当来世、后时、后分、后五百岁，正法将灭时分转时，当于如是甚深法门，领悟、信解、受持、读诵，究竟通利，及广为他宣说开示，如理作意，当知成就最胜希有。

#9 何以故？此人無我相、人相、眾生相、壽者相。

何以故？世尊！彼诸有情，无我想转，无有情想、无命者想、无士夫想、无补特伽罗想、无意生想、无摩纳婆想、无作者想、无受者想转。

#9 所以者何？我相即是非相，人相、眾生相、壽者相即是非相。

】所以者何？世尊！诸我想即是非想，诸有情想、命者想、士夫想、补特伽罗想、意生想、摩纳婆想、作者想、受者想，即是非想。

#9 何以故？離一切諸相，即名諸佛。」

何以故？诸佛世尊离一切想。」

#7 戊三、如来印可二 

#8 己一、正明印可

#9 佛告須菩提：「如是！如是！若復有人得聞是經，不驚、不怖、不畏，當知是人甚為希有！

作是语已。尔时，世尊告具寿善现言：「如是，如是。善现！若诸有情闻说如是甚深经典，不惊不惧，无有怖畏，当知成就最胜希有。何以故？善现！如来说最胜波罗蜜多，谓般若波罗蜜多。善现！如来所说最胜波罗蜜多，无量诸佛世尊所共宣说，故名最胜波罗蜜多。

#8 己二、释由显胜

#9 何以故？須菩提！如來說第一波羅蜜，非第一波羅蜜，是名第一波羅蜜。

如来说最胜波罗蜜多，即非波罗蜜多，是故如来说名最胜波罗蜜多。

#6 丁九、（十三、忍苦 住处 分三 | 离不能忍苦） 

#7 戊一、如所能忍

#8 須菩提！忍辱波羅蜜，如來說非忍辱波羅蜜，是名忍辱波羅蜜。

复次，善现！如来说忍辱波罗蜜多，即非波罗蜜多，是故如来说名忍辱波罗蜜多。

#7 戊二、明忍苦相二 

#8 己一、引一生证极苦忍

#9 何以故？須菩提！如我昔為歌利王割截身體，我於爾時無我相、無人相、無眾生相、無壽者相。

何以故？善现！我昔过去世曾为羯利王断支节肉，我于尔时都无我想、或有情想、或命者想、或士夫想、或补特伽罗想、或意生想、或摩纳婆想、或作者想、或受者想。我于尔时都无有想，亦非无想。

#9 何以故？我於往昔節節支解時，若有我相、人相、眾生相、壽者相，應生瞋恨。

何以故？善现！我于尔时若有我想，即于尔时应有恚想。我于尔时若有有情想、命者想、士夫想、补特伽罗想、意生想、摩纳婆想、作者想、受者想，即于尔时应有恚想。

#8 己二、引多生证相续忍

#9 須菩提！又念過去於五百世作忍辱仙人，於爾所世無我相、無人相、無眾生相、無壽者相。

何以故？善现！我忆过去五百生中，曾为自号忍辱仙人。我于尔时，都无我想、无有情想、无命者想、无士夫想、无补特伽罗想、无意生想、无摩纳婆想、无作者想、无受者想。我于尔时都无有想，亦非无想。

#7 戊三、明对治三 

#8 己一、对治流转生死苦忍

#9 是故須菩提！菩薩應離一切相發阿耨多羅三藐三菩提心！不應住色生心，不應住聲香味觸法生心，應生無所住心！

是故，善现！菩萨摩诃萨远离一切想，应发阿耨多罗三藐三菩提心。不住于色应生其心，不住非色应生其心，不住声、香、味、触、法应生其心，不住非声、香、味、触、法应生其心。都无所住应生其心。

#9 若心有住，即為非住，是故佛說菩薩心不應住色布施。

何以故？善现！诸有所住，则为非住。是故如来说：诸菩萨应无所住而行布施，不应住色、声、香、味、触、法而行布施。

#8 己二、对治众生相违苦忍

#9 須菩提！菩薩為利益一切眾生，應如是布施！如來說一切諸相，即是非相。又說一切眾生，則非眾生。

复次，善现！菩萨摩诃萨为诸有情作义利故，应当如是弃舍布施。何以故？善现！诸有情想即是非想。一切有情，如来即说为非有情。

#9 須菩提！如來是真語者、實語者、如語者、不誑語者、不異語者。

善现！如来是实语者、谛语者、如语者、不异语者。

#9 須菩提！如來所得法，此法無實無虛。

复次，善现！如来现前等所证法、或所说法、或所思法，即于其中，非谛、非妄。

#8 己三、对治乏受用苦忍

#9 須菩提！若菩薩心住於法而行布施，如人入闇，則無所見；若菩薩心不住法而行布施，如人有目，日光明照，見種種色。

善现！譬如士夫入于暗室，都无所见，当知菩萨若堕于事，谓堕于事而行布施，亦复如是。善现！譬如明眼士夫，过夜晓已，日光出时，见种种色，当知菩萨不堕于事，谓不堕事而行布施，亦复如是。

#6 丁十、（十四、离寂静味 住处 分二 | 离缺少智资粮）　

#7 戊一、五种胜功德五 

#8 己一、如来忆念亲近

#9 須菩提！當來之世，若有善男子、善女人能於此經受持、讀誦，則為如來以佛智慧悉知是人，悉見是人，

复次，善现！若善男子或善女人，于此法门受持、读诵，究竟通利，及广为他宣说开示，如理作意，则为如来以其佛智，悉知是人，则为如来以其佛眼，悉见是人，则为如来悉觉是人，如是有情，一切当生无量福聚。」

#8 己二、摄福德

#9 皆得成就無量無邊功德。須菩提！若有善男子、善女人初日分以恆河沙等身布施，中日分復以恆河沙等身布施，後日分亦以恆河沙等身布施，如是無量百千萬億劫以身布施；若復有人聞此經典信心不逆，其福勝彼，何況書寫、受持、讀誦、為人解說！

「复次，善现！假使善男子或善女人，日初时分以殑伽河沙等自体布施，日中时分复以殑伽河沙等自体布施，日后时分亦以殑伽河沙等自体布施，由此异门，经于俱胝那庾多百千劫，以自体布施；若有闻说如是法门，不生诽谤，由此因缘所生福聚，尚多于前无量无数，何况能于如是法门具足毕竟，书写、受持、读诵，究竟通利，及广为他宣说开示，如理作意。

#8 己三、赞叹法及修行二 

#9 庚一、赞叹法

#10 須菩提！以要言之，是經有不可思議、不可稱量、無邊功德！如來為發大乘者說，為發最上乘者說。

复次，善现！如是法门不可思议、不可称量。应当希冀不可思议所感异熟。善现！如来宣说如是法门，为欲饶益趣最上乘诸有情故，为欲饶益趣最胜乘诸有情故。善现！若有于此法门，受持、读诵，究竟通利，及广为他宣说开示，如理作意，即为如来以其佛智，悉知是人，即为如来以其佛眼，悉见是人，则为如来悉觉是人，如是有情，一切成就无量福聚，皆当成就不可思议、不可称量、无边福聚。

#9 庚二、赞叹修行

#10 若有人能受持、讀誦、廣為人說，如來悉知是人、悉見是人，皆得成就不可量、不可稱、無有邊、不可思議功德。如是人等，則為荷擔如來阿耨多羅三藐三菩提。何以故？須菩提！若樂小法者，著我見、人見、眾生見、壽者見，則於此經不能聽受、讀誦、為人解說。

善现！如是一切有情，其肩荷担如来无上正等菩提。何以故？善现！如是法门，非诸下劣信解有情所能听闻，非诸我见、非诸有情见、非诸命者见、非诸士夫见、非诸补特伽罗见、非诸意生见、非诸摩纳婆见、非诸作者见、非诸受者见，所能听闻。此等若能受持、读诵，究竟通利，及广为他宣说开示，如理作意，无有是处。

#8 己四、天等供养

#9 須菩提！在在處處若有此經，一切世間天、人、阿修羅所應供養；當知此處則為是塔，皆應恭敬作禮圍繞，以諸華香而散其處。

复次，善现！若地方所开此经典，此地方所，当为世间诸天及人、阿素洛等之所供养，礼敬右繞，如佛灵庙。」

#8 己五、灭罪

#9 復次、須菩提！善男子善女人，受持、讀誦此經，若為人輕賤，

「复次，善现！若善男子或善女人，于此经典，受持、读诵，究竟通利，及广为他宣说开示，如理作意，若遭轻毁，极遭轻毁。

#9 是人先世罪業應墮惡道，以今世人輕賤故，先世罪業則為消滅，當得阿耨多羅三藐三菩提。

所以者何？善现！是诸有情，宿生所造诸不净业，应感恶趣，以现法中遭轻毁故，宿生所造诸不净业，皆悉消尽，当得无上正等菩提。

#7 戊二、重解摄福德三 

#8 己一、显福聚威力

#9 須菩提！我念過去無量阿僧祇劫，於然燈佛前，得值八百四千萬億那由他諸佛，悉皆供養承事，無空過者。

何以故？善现！我忆过去于无数劫，复过无数，于然灯如来、应、正等觉，先复过先，曾值八十四俱胝那庾多百千诸佛，我皆承事。既承事已，皆无违犯。

#9 若復有人於後末世，能受持、讀誦此經所得功德，於我所供養諸佛功德，百分不及一，千萬億分乃至算數譬喻所不能及。

善现！我于如是诸佛、世尊，皆得承事。既承事已，皆无违犯，若诸有情，后时、后分、后五百岁，正法将灭时分转时，于此经典，受持、读诵，究竟通利，及广为他宣说开示，如理作意，善现！我先福聚，于此福聚，百分计之所不能及，如是千分、若百千分、若俱胝百千分、若俱胝那庾多百千分、若数分、若计分、若算分、若喻分、若邬波尼杀昙分，亦不能及。

#8 己二、显具足胜大（多）

#9 須菩提！若善男子、善女人於後末世，有受持、讀誦此經所得功德，我若具說者，或有人聞，心則狂亂，狐疑不信。

善现！我若具说，当于尔时，是善男子或善女人所生福聚，乃至是善男子、是善女人所摄福聚，有诸有情，则便迷闷，心惑狂乱。

#8 己三、显福体及果不可测量

#9 須菩提！當知是經義不可思議，果報亦不可思議！」

是故，善现！如来宣说如是法门，不可思议、不可称量。应当希冀不可思议所感异熟。」

#6 丁十一、（十五、于证道时远离喜动 住处 | 远离自取）

#7 爾時，須菩提白佛言：「世尊！善男子、善女人發阿耨多羅三藐三菩提心，云何應住？云何降伏其心？」 

尔时，具寿善现复白佛言：「世尊！诸有发趣菩萨乘者，应云何住？云何修行？云何摄伏其心？」

#7 佛告須菩提：「善男子、善女人發阿耨多羅三藐三菩提心者，當生如是心：『我應滅度一切眾生，

佛告善现：「诸有发趣菩萨乘者，应当发起如是之心：我当皆令一切有情，于无余依妙涅槃界而般涅槃。

#7 滅度一切眾生已，而無有一眾生實滅度者。』

虽度如是一切有情令灭度已，而无有情得灭度者。

#7 何以故？若菩薩有我相、人相、眾生相、壽者相，則非菩薩。

何以故？善现！若诸菩萨摩诃萨有情想转，不应说名菩萨摩诃萨。所以者何？若诸菩萨摩诃萨，不应说言有情想转。如是，命者想、士夫想、补特伽罗想、意生想、摩纳婆想、作者想、受者想转，当知亦尔。

#7 所以者何？須菩提！實無有法發阿耨多羅三藐三菩提心者。

何以故？善现！无有少法名为发趣菩萨乘者。」

#6 丁十二、（十六、求教授 住处 | 离 无教授）

#7 須菩提！於意云何？如來於然燈佛所，有法得阿耨多羅三藐三菩提不？」

佛告善现：「于汝意云何？如来昔于然灯如来、应、正等觉所，颇有少法能证阿耨多罗三藐三菩提不？」

#7 「不也，世尊！如我解佛所說義，佛於然燈佛所，無有法得阿耨多羅三藐三菩提。」

作是语已。具寿善现白佛言：「世尊！如我解佛所说义者，如来昔于然灯如来、应、正等觉所，无有少法能证阿耨多罗三藐三菩提。」

#7 佛言：「如是！如是！須菩提！實無有法如來得阿耨多羅三藐三菩提。

说是语已。佛告具寿善现言：「如是，如是。善现！如来昔于然灯如来、应、正等觉所，无有少法能证阿耨多罗三藐三菩提。

#7 須菩提！若有法如來得阿耨多羅三藐三菩提者，然燈佛則不與我授記：『汝於來世當得作佛，號釋迦牟尼。』

何以故？善现！如来昔于然灯如来、应、正等觉所，若有少法能证阿耨多罗三藐三菩提者，然灯如来、应、正等觉，不应授我记言：『汝摩纳婆！于当来世，名释迦牟尼如来、应、正等觉。』

#7 以實無有法得阿耨多羅三藐三菩提，是故然燈佛與我授記，作是言：『汝於來世當得作佛，號釋迦牟尼。』

善现！以如来无有少法能证阿耨多罗三藐三菩提，是故然灯如来、应、正等觉，授我记言：『汝摩纳婆！于当来世，名释迦牟尼如来、应、正等觉。』

#7 何以故？如來者，即諸法如義。

所以者何？善现！言如来者，即是真实真如增语。言如来者，即是无生法性增语。言如来者，即是永断道路增语。言如来者，即是毕竟不生增语。何以故？善现！若实无生，即最胜义。

#7 若有人言：『如來得阿耨多羅三藐三菩提。』

善现！若如是说如来、应、正等觉能证阿耨多罗三藐三菩提者，当知此言为不真实。所以者何？善现！由彼谤我，起不实执。

#7 須菩提！實無有法佛得阿耨多羅三藐三菩提。

何以故？善现！无有少法如来、应、正等觉，能证阿耨多罗三藐三菩提。

#7 須菩提！如來所得阿耨多羅三藐三菩提，於是中無實無虛，是故如來說一切法皆是佛法。

善现！如来现前等所证法、或所说法、或所思法，即于其中，非谛、非妄，是故如来说：一切法皆是佛法。

#7 須菩提！所言一切法者，即非一切法，是故名一切法。

善现！一切法、一切法者，如来说非一切法，是故如来说名一切法、一切法。」

#5 丙五、净心住处 二（十七、证道 住处）　　

#6 丁一、得智

#7 須菩提！譬如人身長、大。」

佛告善现：「譬如士夫具身大身。」

#7 須菩提言：「世尊！如來說人身長、大，則為非大身，是名大身。」

具寿善现即白佛言：「世尊！如来所说士夫具身大身，如来说为非身，是故说名具身大身。」

#6 丁二、离慢

#7 「須菩提！菩薩亦如是。若作是言：『我當滅度無量眾生。』則不名菩薩。

佛言：「善现！如是，如是。若诸菩萨作如是言：『我当灭度无量有情』，是则不应说名菩萨。何以故？善现！颇有少法名菩萨不？」

#7 何以故？須菩提！實無有法名為菩薩。

善现答言：「不也，世尊！无有少法名为菩萨。」

#7 是故佛說：一切法無我、無人、無眾生、無壽者。

佛告善现：「有情、有情者，如来说非有情，故名有情。是故如来说：一切法无有有情、无有命者、无有士夫、无有补特伽罗等。

#5 丙六、究竟住处六（十八、上求佛地住）　

#6 丁一、国土净具足

#7 須菩提！若菩薩作是言：『我當莊嚴佛土。』是不名菩薩。何以故？如來說莊嚴佛土者，即非莊嚴，是名莊嚴。

善现！若诸菩萨作如是言：『我当成办佛土功德庄严』，亦如是说。何以故？善现！佛土功德庄严；佛土功德庄严者，如来说非庄严，是故如来说名佛土功德庄严、佛土功德庄严。

#7 須菩提！若菩薩通達無我法者，如來說名真是菩薩。

善现！若诸菩萨于无我法、无我法，深信解者，如来、应、正等觉，说为菩萨、菩萨。」

#6 丁二、无上见智净具足二 

#7 戊一、见净

#8 須菩提！於意云何？如來有肉眼不？」

佛告善现：「于汝意云何？如来等现有肉眼不？」

#8 「如是！世尊！如來有肉眼。」

善现答言：「如是，世尊！如来等现有肉眼。」

#8 「須菩提！於意云何？如來有天眼不？」

佛言：「善现！于汝意云何？如来等现有天眼不？」

#8 「如是！世尊！如來有天眼。」

善现答言：「如是，世尊！如来等现有天眼。」

#8 「須菩提！於意云何？如來有慧眼不？」

佛言：「善现！于汝意云何？如来等现有慧眼不？」

#8 「如是！世尊！如來有慧眼。」

善现答言：「如是，世尊！如来等现有慧眼。」

#8 「須菩提！於意云何？如來有法眼不？」

佛言：「善现！于汝意云何？如来等现有法眼不？」

#8 「如是！世尊！如來有法眼。」

善现答言：「如是，世尊！如来等现有法眼。」

#8 「須菩提！於意云何？如來有佛眼不？」

佛言：「善现！于汝意云何？如来等现有佛眼不？」

#8 「如是！世尊！如來有佛眼。」

善现答言：「如是，世尊！如来等现有佛眼。」

#7 戊二、智净

#8 「須菩提！於意云何？如恆河中所有沙，佛說是沙不？」

佛告善现：「于汝意云何？乃至殑伽河中所有诸沙，如来说是沙不？」

#8 「如是！世尊！如來說是沙」。

善现答言：「如是，世尊！如是，善逝！如来说是沙。」

#8 「須菩提！於意云何？如一恆河中所有沙，有如是沙等恆河，是諸恆河所有沙數佛世界，如是寧為多不？」

佛言：「善现！于汝意云何？乃至殑伽河中所有沙数，假使有如是等殑伽河；乃至是诸殑伽河中所有沙数，假使有如是等世界，是诸世界宁为多不？」

#8 「甚多！世尊！」

善现答言：「如是，世尊！如是，善逝！是诸世界，其数甚多。」

#8 佛告須菩提：「爾所國土中所有眾生若干種心，如來悉知。

佛言：「善现！乃至尔所诸世界中所有有情，彼诸有情各有种种，其心流注，我悉能知。

#8 何以故？如來說諸心，皆為非心，是名為心。

何以故？善现！心流注、心流注者，如来说非流注，是故如来说名心流注、心流注。

#8 所以者何？須菩提！過去心不可得，現在心不可得，未來心不可得。

所以者何？善现！过去心不可得，未来心不可得，现在心不可得。」

#6 丁三、福自在具足

#7 須菩提！於意云何？若有人滿三千大千世界七寶以用布施，是人以是因緣，得福多不？」

佛告善现：「于汝意云何？若善男子或善女人，以此三千大千世界，盛满七宝，奉施如来、应、正等觉。是善男子或善女人，由是因缘所生福聚，宁为多不？」

#7 「如是！世尊！此人以是因緣，得福甚多。」

善现答言：「甚多，世尊！甚多，善逝！」

佛言：「善现！如是，如是，彼善男子或善女人，由此因缘所生福聚，其量甚多。

#7 「須菩提！若福德有實，如來不說得福德多；以福德無故，如來說得福德多。

何以故？善现！若有福聚，如来不说福聚、福聚。」

#6 丁四、身具足二 

#7 戊一、随形好身具足

#8 須菩提！於意云何？佛可以具足色身見不？」

佛告善现：「于汝意云何？可以色身圆实观如来不？」

#8 「不也，世尊！如來不應以具足色身見。

善现答言：「不也，世尊！不可以色身圆实观于如来。

#8 何以故？如來說具足色身，即非具足色身，是名具足色身。」

何以故？世尊！色身圆实、色身圆实者，如来说非圆实，是故如来说名色身圆实、色身圆实。」

#7 戊二、相身具足

#8 「須菩提！於意云何？如來可以具足諸相見不？」

佛告善现：「于汝意云何？可以诸相具足观如来不？」

#8 「不也，世尊！如來不應以具足諸相見。

善现答言：「不也，世尊！不可以诸相具足观于如来。

#8 何以故？如來說諸相具足，即非具足，是名諸相具足。」

何以故？世尊！诸相具足、诸相具足者，如来说为非相具足，是故如来说名诸相具足、诸相具足。」

#6 丁五、语具足

#7 「須菩提！汝勿謂如來作是念：『我當有所說法。』

佛告善现：「于汝意云何？如来颇作是念：我当有所说法耶？

#7 莫作是念！何以故？若人言如來有所說法，即為謗佛，不能解我所說故。

善现！汝今勿当作如是观。何以故？善现！若言：『如来有所说法』，即为谤我，为非善取。

#7 須菩提！說法者，無法可說，是名說法。」

何以故？善现！说法、说法者，无法可得，故名说法。」

#6 丁六、心具足六 

#7 戊一、为念处故

#8 爾時，慧命須菩提白佛言：「世尊！頗有眾生於未來世聞說是法，生信心不？」

尔时，具寿善现白佛言：「世尊！于当来世、后时、后分、后五百岁，正法将灭时分转时，颇有有情，闻说如是色类法已，能深信不？」

#8 佛言：「須菩提！彼非眾生，非不眾生。

佛言：「善现！彼非有情、非不有情。

#8 何以故？須菩提！眾生眾生者，如來說非眾生，是名眾生。」

何以故？善现！一切有情者，如来说非有情，故名一切有情。」

#7 戊二、为正觉故

#8 （缺）

佛告善现：「于汝意云何？颇有少法如来、应、正等觉，现证无上正等菩提耶？」

#8 須菩提白佛言：「世尊！佛得阿耨多羅三藐三菩提，為無所得耶？」

具寿善现白佛言：「世尊！如我解佛所说义者，无有少法如来、应、正等觉，现证无上正等菩提。」

#8 佛言：「如是！如是！須菩提！我於阿耨多羅三藐三菩提，乃至無有少法可得，是名阿耨多羅三藐三菩提。

佛言：「善现！如是，如是。于中少法无有、无得，故名无上正等菩提。」

#8 復次，須菩提！是法平等，無有高下，是名阿耨多羅三藐三菩提。

「复次，善现！是法平等，于其中间，无不平等，故名无上正等菩提。

#8 以無我、無人、無眾生、無壽者，修一切善法，則得阿耨多羅三藐三菩提。

以无我性、无有情性、无命者性、无士夫性、无补特伽罗等性、平等故，名无上正等菩提，一切善法无不现证，一切善法无不妙觉。

#8 須菩提！所言善法者，如來說即非善法，是名善法。

善现！善法、善法者，如来一切说为非法，是故如来说名善法、善法。」

#7 戊三、为施设大利法故

#8 須菩提！若三千大千世界中所有諸須彌山王，如是等七寶聚，有人持用布施。若人以此般若波羅蜜經乃至四句偈等，受持、讀誦，為他人說，於前福德百分不及一，百千萬億分乃至算數譬喻所不能及。

「复次，善现！若善男子或善女人，集七宝聚，量等三千大千世界，其中所有妙高山王，持用布施；若善男子或善女人，于此《般若波罗蜜多经》中，乃至四句伽他，受持、读诵，究竟通利，及广为他宣说开示，如理作意。善现！前说福聚，于此福聚，百分计之所不能及，如是千分、若百千分、若俱胝百千分、若俱胝那庾多百千分、若数分、若计分、若算分、若喻分、若乌波尼杀昙分，亦不能及。」

#8 須菩提！於意云何？汝等勿謂如來作是念：『我當度眾生。』

佛告善现：「于汝意云何？如来颇作是念：我当度脱诸有情耶？

#8 須菩提！莫作是念！何以故？實無有眾生如來度者。

善现！汝今勿当作如是观。何以故？善现！无少有情如来度者。

#8 若有眾生如來度者，如來則有我、人、眾生、壽者。

善现！若有有情如来度者，如来即应有其我执，有有情执，有命者执，有士夫执，有补特伽罗等执。

#8 須菩提！如來說有我者，則非有我，而凡夫之人以為有我。

善现！我等执者，如来说为非执，故名我等执，而诸愚夫异生，强有此执。

#8 須菩提！凡夫者，如來說即非凡夫。

善现！愚夫异生者，如来说为非生，故名愚夫异生。」

#7 戊四、为摄取法身故

#8 須菩提！於意云何？可以三十二相觀如來不？」

佛告善现：「于汝意云何？可以诸相具足观如来不？」

#8 須菩提言：「如是！如是！以三十二相觀如來。」

善现答言：「如我解佛所说义者，不应以诸相具足观于如来。」

佛言：「善现！善哉！善哉！如是，如是。如汝所说，不应以诸相具足观于如来。

#8 佛言：「須菩提！若以三十二相觀如來者，轉輪聖王則是如來。」

善现！若以诸相具足观如来者，转轮圣王应是如来。是故不应以诸相具足观于如来。

#8 須菩提白佛言：「世尊！如我解佛所說義，不應以三十二相觀如來。」

如是，应以诸相非相观于如来。」

#8 爾時，世尊而說說偈言：「若以色見我，以音聲求我，是人行邪道，不能見如來。

尔时，世尊而说颂曰：

诸以色观我  以音声寻我  彼生履邪断  不能当见我 应观佛法性  即导师法身  法性非所识  故彼不能了

#8 須菩提！汝若作是念：『如來不以具足相故得阿耨多羅三藐三菩提。』

佛告善现：「于汝意云何？如来、应、正等觉，以诸相具足，现证无上正等觉耶？

#8 須菩提！莫作是念：『如來不以具足相故得阿耨多羅三藐三菩提。』

善现！汝今勿当作如是观。何以故？善现！如来、应、正等觉，不以诸相具足，现证无上正等菩提。

#7 戊五、为不住生死涅槃故二 

#8 己一、不住涅槃

#9 須菩提！汝若作是念，發阿耨多羅三藐三菩提心者，說諸法斷滅。

复次，善现！如是发趣菩萨乘者，颇施设少法，若坏、若断耶？

#9 莫作是念！何以故？發阿耨多羅三藐三菩提心者，於法不說斷滅相。

善现！汝今勿当作如是观。诸有发趣菩萨乘者，终不施设少法，若坏、若断。」

#8 己二、不住生死

#9 須菩提！若菩薩以滿恆河沙等世界七寶持用布施，若復有人知一切法無我得成於忍，此菩薩勝前菩薩所得功德。何以故？須菩提！以諸菩薩不受福德故。」

「复次，善现！若善男子或善女人，以殑伽河沙等世界，盛满七宝，奉施如来、应、正等觉；若有菩萨于诸无我、无生法中，获得堪忍，由是因缘所生福聚，甚多于彼。复次，善现！菩萨不应摄受福聚。」

#9 須菩提白佛言：「世尊！云何菩薩不受福德？」

具寿善现即白佛言：「世尊！云何菩萨不应摄受福聚？」

#9 「須菩提！菩薩所作福德，不應貪著，是故說不受福德。

佛言：「善现！所应摄受，不应摄受，是故说名所应摄受。」

#7 戊六、为行住净三 

#8 己一、为威仪行住二

#9 須菩提！若有人言：『如來若來、若去、若坐、若臥。』是人不解我所說義。

「复次，善现！若有说言：『如来若去、若来、若住、若坐、若卧』，是人不解我所说义。

#9 何以故？如來者，無所從來，亦無所去，故名如來。

何以故？善现！言如来者，即是真实真如增语。都无所去、无所从来，故名如来、应、正等觉。」

#8 己二、为破名色身自在行住故二 

#9 庚一、破色身影像二 

#10 辛一、细作方便

#11 須菩提！若善男子、善女人以三千大千世界碎為微塵，於意云何？是微塵眾寧為多不？」

「复次，善现！若善男子或善女人，乃至三千大千世界大地极微尘量等世界，即以如是无数世界色像为墨，如极微聚，善现！于汝意云何？是极微聚，宁为多不？」

#11 須菩提言：「甚多，世尊！

善现答言：「是极微聚甚多，世尊！甚多，善逝！

#10 辛二、不念方便

#11 何以故？若是微塵眾實有者，佛則不說是微塵眾。

何以故？世尊！若极微聚是实有者，佛不应说为极微聚。

#11 所以者何？佛說微塵眾，則非微塵眾，是名微塵眾。

所以者何？如来说极微聚，即为非聚，故名极微聚。

#9 庚二、破名身影像不念方便

#10 世尊！如來所說三千大千世界，即非世界，是名世界。

如来说三千大千世界，即非世界，故名三千大千世界。

#10 何以故？若世界實有者，則是一合相。如來說一合相，則非一合相，是名一合相。」

何以故？世尊！若世界是实有者，即为一合执。如来说一合执，即为非执，故名一合执。」

#10 「須菩提！一合相者，則是不可說，但凡夫之人貪著其事。

佛言：「善现！此一合执不可言说，不可戏论。然彼一切愚夫异生，强执是法。」

#10 須菩提！若人言：『佛說我見、人見、眾生見、壽者見。』須菩提！於意云何？是人解我所說義不？」

「何以故？善现！若作是言：『如来宣说我见、有情见、命者见、士夫见、补特伽罗见、意生见、摩纳婆见、作者、见受者见』，于汝意云何？如是所说为正语不？」

#10 「不也，世尊！是人不解如來所說義。何以故？世尊說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見。」

善现答言：「不也，世尊！不也，善逝！如是所说非为正语。所以者何？如来所说我见、有情见、命者见、士夫见、补特伽罗见、意生见、摩纳婆见、作者见、受者见，即为非见，故名我见，乃至受者见。」

#10 「須菩提！發阿耨多羅三藐三菩提心者，於一切法，應如是知，如是見，如是信解，

佛告善现：「诸有发趣菩萨乘者，于一切法应如是知，应如是见，应如是信解，

#10 不生法相。須菩提！所言法相者，如來說即非法相，是名法相。

如是不住法想。何以故？善现！法想、法想者，如来说为非想，是故如来说名法想、法想。」

#8 己三、为不染行住二 

#9 庚一、为说法不染二

#10 須菩提！若有人以滿無量阿僧祇世界七寶持用布施，若有善男子、善女人發菩提心者，持於此經，乃至四句偈等，受持、讀誦、為人演說，其福勝彼。

「复次，善现！若菩萨摩诃萨以无量无数世界，盛满七宝，奉施如来、应、正等觉；若善男子或善女人，于此《般若波罗蜜多经》中，乃至四句伽他，受持、读诵，究竟通利，如理作意，及广为他宣说开示，由此因缘所生福聚，甚多于前无量无数。」

#10 云何為人演說？不取於相，如如不動。

云何为他宣说开示？如不为他宣说开示，故名为他宣说开示。

#9 庚二、为流转不染故

#10 何以故？一切有為法，如夢幻泡影，如露亦如電，應作如是觀！」

尔时，世尊而说颂曰：诸和合所为  如星翳灯幻  露泡梦电云  应作如是观

#3 甲三、流通分

#4 佛說是經已，長老須菩提，及諸比丘、比丘尼、優婆塞、優婆夷，一切世間天、人、阿修羅，聞佛所說，皆大歡喜，信受奉行。

时薄伽梵说是经已。尊者善现及诸苾刍、苾刍尼、邬波索迦、邬波斯迦，并诸世间天、人、阿素洛、健达缚等，闻薄伽梵所说经已，皆大欢喜，信受奉行。

