#1 大般若波羅蜜多經 卷第五百七十八

#2 大般若波羅蜜多經 卷第五百七十八

大唐三藏法師玄奘奉　　詔譯

#3 （一）文前由致分

#4 1 總顯已聞

經曰：如是我聞。

#4 2 說教時分

經曰：一時。

#4 3 別說教主

#5 1 初標名

經曰：薄伽梵。

#5 2 後歎德

#6 經曰：

(一)妙善成就一切如來金剛住持平等性智，種種希有殊勝功德。

(二)已能善獲一切如來灌頂寶冠，超過三界。

(三)已能善得一切如來遍金剛智，大觀自在。

(四)已得圓滿一切如來決定諸法，大妙智印。

(五)已善圓證一切如來畢竟空寂，平等性印。

(六)於諸能作、所作事業，皆得善巧成辦無餘。

(七)一切有情種種希願，隨其無罪皆能滿足。

(八)已善安住三世平等，常無斷盡廣大遍照。

(九)身語心性，猶若金剛，等諸如來，無動無壞。

#4 4 明說教處

#5 1 處尊勝

經曰：是薄伽梵，住欲界頂，他化自在天王宮中。

#5 2 同居勝

經曰：一切如來嘗所遊處，咸共稱美，大寶藏殿。

#5 3 莊嚴勝

#6 1 明總嚴

經曰：其殿無價末尼所成，種種珍奇間雜嚴飾。

#6 2 列別嚴

經曰：眾色交映，放大光明。

經曰：寶鐸、金鈴，處處懸列，微風吹動，出和雅音。

經曰：綺蓋、繒旛、華幢、綵拂、寶珠、纓絡、半滿月等。

#6 3 列餘嚴

經曰：種種雜飾而用莊嚴。

#5 4 愛重勝

經曰：賢聖天仙之所愛樂。

#4 5 教所被機

#5 1 舉數

經曰：與八十億大菩薩俱。

#5 2 陳德

#6 1 列名

經曰：一切皆具陀羅尼門、三摩地門、無礙妙辯。

#6 2 例指

經曰：如是等類無量功德，設經多劫說不能盡。

> 註：卍續藏：（“說不能盡”）“說”經本作“讚”。

#5 3 列名

經曰：其名曰：金剛手菩薩摩訶薩、觀自在菩薩摩訶薩、虛空藏菩薩摩訶薩、金剛拳菩薩摩訶薩、妙吉祥菩薩摩訶薩、大空藏菩薩摩訶薩、發心即轉法輪菩薩摩訶薩、摧伏一切魔怨菩薩摩訶薩。

#5 4 彰軌

經曰：如是上首，有八百萬大菩薩眾，前後圍遶。

#4 6 歎法勝德

經曰：宣說正法，初、中、後善，文義巧妙，純一，圓滿，清、白，梵行。

#3 （二）應機廣說分（十四法門）

#4 1 明菩薩境

#5 1 明體境

#6 1 甚深微妙清淨法門

#7 1 初敘世尊所說法門之名

經曰：爾時，世尊為諸菩薩，說一切法甚深微妙般若理趣清淨法門，此門即是菩薩句義。

#7 2 次敘世尊所說理趣之義

#8 1 初佛自問

經曰：云何名為菩薩句義？

#8 2 次述其義

#9 1 初釋其義

#10 1 明菩薩修果清淨句義，以顯菩薩所有句義（十門）

#11 1 熾盛修之果（一句）

經曰：謂極妙樂，清淨句義，是菩薩句義。

#11 2 無相修之果（二句）

經曰：諸見永寂，清淨句義，是菩薩句義。

微妙適悅，清淨句義，是菩薩句義。

#11 3 集總修之果（三句）

經曰：渴愛永息，清淨句義，是菩薩句義。

胎藏超越，清淨句義，是菩薩句義。

眾德莊嚴，清淨句義，是菩薩句義。

#11 4 無功用修之果（二句）

經曰：意極猗適，清淨句義，是菩薩句義。

得大光明，清淨句義，是菩薩句義。

#11 5 無喜足修之果（三句）

經曰：身善安樂，清淨句義，是菩薩句義。

語善安樂，清淨句義，是菩薩句義。

意善安樂，清淨句義，是菩薩句義。

#10 2 依諸法本性及所由空寂清淨句義，以顯菩薩所有句義（三十一門）

#11 1 明世俗、勝義法，所依、所從，本性空寂清淨句義，以顯菩薩所有句義（二十六門）

#12 1 唯明世俗法所依，本性空寂清淨句義，以顯菩薩所有句義（九門）

#13 1-3 蘊、處、界

經曰：色蘊空寂，清淨句義，是菩薩句義。受、想、行、識蘊空寂，清淨句義，是菩薩句義。

眼處空寂，清淨句義，是菩薩句義。耳、鼻、舌、身、意處空寂，清淨句義，是菩薩句義。色處空寂，清淨句義，是菩薩句義。聲、香、味、觸、法處空寂，清淨句義，是菩薩句義。

眼界空寂，清淨句義，是菩薩句義。耳、鼻、舌、身、意界空寂，清淨句義，是菩薩句義。色界空寂，清淨句義，是菩薩句義。聲、香、味、觸、法界空寂，清淨句義，是菩薩句義。眼識界空寂，清淨句義，是菩薩句義。耳、鼻、舌、身、意識界空寂，清淨句義，是菩薩句義。

#13 4-5 六觸、六受

經曰：眼觸空寂，清淨句義，是菩薩句義。耳、鼻、舌、身、意觸空寂，清淨句義，是菩薩句義。

眼觸為緣所生諸受空寂，清淨句義，是菩薩句義。耳、鼻、舌、身、意觸為緣，所生諸受空寂，清淨句義，是菩薩句義。

#13 6 六界

經曰：地界空寂，清淨句義，是菩薩句義。水、火、風、空、識界空寂，清淨句義，是菩薩句義。

#13 7 四諦

經曰：苦聖諦空寂，清淨句義，是菩薩句義。集、滅、道聖諦空寂，清淨句義，是菩薩句義。

#13 8 四緣

經曰：因緣空寂，清淨句義，是菩薩句義。等無間緣、所緣緣、增上緣空寂，清淨句義。是菩薩句義。

#13 9 十二緣起

經曰：無明空寂，清淨句義，是菩薩句義。行、識、名色、六處、觸、受、愛、取、有、生老死空寂，清淨句義，是菩薩句義。

#12 2 唯明勝義法所由，本性空寂清淨句義，以顯菩薩所有句義（十六門）

#13 1 明行（六門）

#14 1 總六度行（一門）

經曰：布施波羅蜜多空寂，清淨句義，是菩薩句義。淨戒、安忍、精進、靜慮、般若波羅蜜多空寂，清淨句義，是菩薩句義。

#14 2 所觀理行（一門）

經曰：真如空寂，清淨句義，是菩薩句義。法界、法性、不虛妄性、不變異性、平等性、離生性、法定、法住、實際、虛空界、不思議界空寂，清淨句義，是菩薩句義。

#14 3 別修起行（四門）

#15 1 禪、無色行

經曰：四靜慮空寂，清淨句義，是菩薩句義。

四無量、四無色定空寂，清淨句義，是菩薩句義。

#15 2 菩提分行

經曰：四念住空寂，清淨句義，是菩薩句義。四正斷、四神足、五根、五力、七等覺支、八聖道支空寂，清淨句義。是菩薩句義。

#15 3 解脫門行

經曰：空解脫門空寂，清淨句義，是菩薩句義。無相、無願解脫門空寂，清淨句義，是菩薩句義。

#15 4 別對治行

經曰：八解脫空寂，清淨句義，是菩薩句義。八勝處、九次第定、十遍處空寂，清淨句義，是菩薩句義。

#13 2 明位（二門）

#14 1 明大乘位

經曰：極喜地空寂，清淨句義，是菩薩句義。

離垢地、發光地、焰慧地、極難勝地、現前地、遠行地、不動地、法雲地、善慧地空寂，清淨句義，是菩薩句義。

#14 2 明三乘位

經曰：淨觀地空寂，清淨句義，是菩薩句義。

種性地、第八地、具見地、薄地、離欲地、已辦地、獨覺地、菩薩地、如來地空寂，清淨句義，是菩薩句義。

#13 3 明德（八門）

#14 1 引生諸德

經曰：一切陀羅尼門空寂，清淨句義，是菩薩句義。

一切三摩地門空寂，清淨句義，是菩薩句義。

#14 2 觀照化生德

經曰：五眼空寂，清淨句義，是菩薩句義。

六神通空寂，清淨句義，是菩薩句義。

#14 3 降服不共德

經曰：如來十力空寂，清淨句義，是菩薩句義。

四無所畏、四無礙解、大慈大悲大喜大捨、十八佛不共法空寂，清淨句義，是菩薩句義。

#14 4 相好殊異德

經曰：三十二相空寂，清淨句義，是菩薩句義。

八十隨好空寂，清淨句義，是菩薩句義。

#14 5 常記平等德

經曰：無忘失法空寂，清淨句義，是菩薩句義。

恒住捨性空寂，清淨句義，是菩薩句義。

#14 6 覺了空有德

經曰：一切智空寂，清淨句義，是菩薩句義。道相智、一切相智空寂，清淨句義，是菩薩句義。

#14 7-8 因果位二滿總德

經曰：一切菩薩摩訶薩行空寂，清淨句義，是菩薩句義。

諸佛無上正等菩提空寂，清淨句義，是菩薩句義。

#12 3 總明世俗及勝義法所依，本性空寂清淨句義，以顯菩薩所有句義（一門）

經曰：一切異生法空寂，清淨句義，是菩薩句義。

一切預流、一來、不還、阿羅漢、獨覺、菩薩、如來法空寂，清淨句義，是菩薩句義。

#11 2 通染淨法差別，本性空寂清淨句義，以顯菩薩所有句義（五門）

經曰：一切善、非善法空寂，清淨句義，是菩薩句義。

一切有記無記法、有漏無漏法、有為無為法、世間出世間法空寂，清淨句義，是菩薩句義。

#9 2 後釋所由

#10 1 問

經曰：所以者何？

#10 2 釋

經曰：以一切法，自性空故，自性遠離。

經曰：由遠離故，自性寂靜；由寂靜故，自性清淨；由清淨故，甚深般若波羅蜜多最勝甚深。

> 註：卍續藏：（“最勝甚深”）“甚深”經本作“清淨”。

#9 3 結勸修學

經曰：如是般若波羅蜜多，當知即是菩薩句義，諸菩薩眾皆應修學。

#7 3 後敘世尊所說法門之德

#8 1 結前義以發經端

經曰：佛說如是菩薩句義，般若理趣清淨法已。

#8 2 正告陳所說之德

#9 1 明聞經深信受果

經曰：告金剛手菩薩等言：若有得聞此一切法甚深微妙般若理趣清淨法門，深信受者，乃至當坐妙菩提座，一切障、蓋皆不能染。謂煩惱障、業障、法障，雖多積集，而不能染。雖造種種極重惡業，而易消滅，不墮惡趣。

#9 2 明受持精勤等果

經曰：若能受持，日日讀、誦，精勤無間，如理思惟，彼於此生，定得一切法平等性金剛等持，於一切法皆得自在，恒受一切勝妙喜樂。

經曰：當經十六大菩薩生，定得如來執金剛性，疾證無上正等菩提。

#6 2 寂靜法性現等覺門

#7 1 初敘佛說法門之號

#8 1 初明所依如來之相

經曰：爾時，世尊復依遍照如來之相，

#8 2 後陳所說法門之名

經曰：為諸菩薩宣說般若波羅蜜多一切如來寂靜法性其深理趣現等覺門。

#7 2 次敘佛說理趣之義

#8 1 能證金剛智

經曰：謂金剛平等性現等覺門，以大菩提，堅實難壞，如金剛故。

#8 2 觀察所詮智

經曰：義平等性現等覺門，以大菩提，其義一故。

#8 3 觀察能詮智

經曰：法平等性現等覺門，以大菩提，自性淨故。

#8 4 通證諸法智

經曰：一切法平等性現等覺門，以大菩提，於一切法無分別故。

#7 3 結歎佛說法門之德

經曰：佛說如是寂靜法性般若理趣現等覺已，

經曰：告金剛手菩薩等言：若有得聞如是四種般若理趣現等覺門，信解、受持、讀、誦、修習，乃至當坐妙菩提座，雖造一切極重惡業，而能超越一切惡趣，疾證無上正等菩提。

#5 2 明行境

#6 3 調伏眾惡普勝法門

#7 1 法門之號

#8 1 初明所依如來之相

經曰：爾時，世尊復依調伏一切惡法，釋迦牟尼如來之相，

#8 2 後陳所說法門之名

經曰：為諸菩薩宣說般若波羅蜜多攝受一切法平等性甚深理趣普勝法門。

#7 2 正說法門

#8 1 別說生死惑業苦法性無戲論

#9 1 煩惱性無戲論

#10 1 明根本

經曰：謂貪欲性無戲論故，嗔恚性亦無戲論；嗔恚性無戲論故，愚癡性亦無戲論；愚癡性無戲論故，猶預性亦無戲論；猶預性無戲論故，諸見性亦無戲論；諸見性無戲論故，憍慢性亦無戲論；

#10 2 明隨惑

經曰：憍慢性無戲論故，諸纏性亦無戲論；諸纏性無戲論故，煩惱垢性亦無戲論；

#9 2-3 業苦無戲論

經曰：煩惱垢性無戲論故，諸惡業性亦無戲論；諸惡業性無戲論故，諸果報性亦無戲論；

#8 2 陳諸染淨法性無戲論

經曰：諸果報性無戲論故，雜染法性亦無戲論；雜染法性無戲論故，清淨法性亦無戲論；清淨法性無戲論故，一切法性亦無戲論；

#8 3 說般若亦無戲論結歸深趣

經曰：一切法性無戲論故，當知般若波羅蜜多亦無戲論。

#7 3 歎此經德

經曰：佛說如是調伏眾惡般若理趣普勝法已，

經曰：告金剛手菩薩等言：若有得聞如是般若波羅蜜多甚深理趣，信解、受持、讀、誦、修習，假使殺害三界所攝一切有情，而不由斯墮於地獄、傍生、鬼界，以能調伏一切煩惱及隨煩惱、惡業等故。

經曰：常生善趣，受勝妙樂，修諸菩薩摩訶薩行，疾證無上正等菩提。

#6 4 平等智印清淨法門

#7 1 法門之號

經曰：爾時，世尊復依性淨如來之相，為諸菩薩宣說般若波羅蜜多一切法平等性，觀自在妙智印甚深理趣清淨法門。

#7 2 正說法門

#8 1 明惑業果

經曰：謂一切貪欲本性清淨，極照明故，能令世間嗔恚清淨；一切嗔恚本性清淨，極照明故，能令世間愚癡清淨；一切愚癡本性清淨，極照明故，能令世間疑惑清淨；一切疑惑本性清淨，極照明故，能令世間見趣清淨；一切見趣本性清淨，極照明故，能令世間憍慢清淨；

經曰：一切憍慢本性清淨，極照明故，能令世間纏結清淨；一切纏結本性清淨，極照明故，能令世間垢穢清淨；

經曰：一切垢穢本性清淨，極照明故，能令世間惡法清淨；一切惡法本性清淨，極照明故，能令世間生死清淨；

#8 2 總攝諸法

經曰：一切生死本性清淨，極照明故，能令世間諸法清淨；

經曰：以一切法本性清淨，極照明故，能令世間有情清淨；

經曰：一切有情本性清淨，極照明故，能令世間一切智清淨；

#8 3 般若清淨

經曰：以一切智本性清淨，極照明故，能令世間甚深般若波羅蜜多最勝清淨。

#7 3 陳經勝德

經曰：佛說如是平等智印般若理趣清淨法已，

經曰：告金剛手菩薩等言：若有得聞如是般若波羅蜜多清淨理趣，信解、受持、讀、誦、修習，雖住一切貪嗔癡等客塵煩惱垢穢聚中，而猶蓮華不為一切客塵垢穢過失所染，

經曰：常能修習菩薩勝行，疾證無上正等菩提。

#5 3 明果境

#6 5 法王灌頂智藏法門

#7 1 標所說法門號

#8 1 明所依如來之相

經曰：爾時，世尊復依一切三界勝主如來之相，

#8 2 明所說法門之名

經曰：為諸菩薩宣說般若波羅蜜多一切如來和合灌頂甚深理趣智藏法門。

#7 2 正顯所說法門

經曰：

謂以世間灌頂位施，當得三界法王位果；

以出世間無上義施，當得一切希願滿足；

以出世間無上法施，於一切法當得自在；

若以世間財食等施，當得一切身、語、心樂；

若以種種財、法等施，能令布施波羅蜜多速得圓滿。

經曰：

受持種種清淨禁戒，能令淨戒波羅蜜多速得圓滿；

於一切事修學安忍，能令安忍波羅蜜多速得圓滿；

於一切時修習精進，能令精進波羅蜜多速得圓滿；

於一切境修行靜慮，能令靜慮波羅蜜多速得圓滿；

於一切法常修妙慧，能令般若波羅蜜多速得圓滿。

#7 3 結歎法門之德

經曰：佛說如是灌頂法門般若理趣智藏法已，告金剛手菩薩等言：若有得聞如是灌頂甚深理趣智藏法門，信解、受持、讀、誦、修習，速能滿足諸菩薩行，疾證無上正等菩提。

#6 6 如來智印金剛法門

#7 1 標所說法門之號

經曰：爾時，世尊復依一切如來智印，持一切佛祕密法門如來之相，為諸菩薩宣說般若波羅蜜多一切如來住持智印甚深理趣金剛法門。

> 註：卍續藏：（“住持智印”）“住”疏作“任”。

#7 2 正說法門

經曰：謂具攝受一切如來金剛身印，當證一切如來法身；

若具攝受一切如來金剛語印，於一切法當得自在；

經曰：若具攝受一切如來金剛心印，於一切定當得自在；

若具攝受一切如來金剛智印，能得最上妙身、語、心，猶若金剛，無動無壞。

#7 3 歎此經德

#8 1 因位所得勝利

經曰：佛說如是如來智印般若理趣金剛法已，告金剛手菩薩等言：若有得聞如是智印甚深理趣金剛法門，信解、受持、讀、誦、修習，一切事業皆能成辦，常與一切勝事和合，所欲修行一切勝智、諸勝福業，皆速圓滿，

> 註：卍續藏：（“皆能成辦”）“能”疏作“得”。

#8 2 未來所得果位

經曰：當得最勝淨身、語、心，猶若金剛，不可破壞，疾證無上正等菩提。

#4 2 明菩薩行

#5 1 明依實相斷修之相

#6 7 離諸戲論輪字法門

#7 1 初標所說法門之號

#8 1 初辨所依如來之相

經曰：爾時，世尊復依一切無戲論法如來之相，

#8 2 後陳所說法門之名

為諸菩薩宣說般若波羅蜜多甚深理趣輪字法門。

#7 2 正陳所說

#8 1 解脫門境

經曰：謂一切法空，無自性故；

一切法無相，離眾相故；

一切法無願，無所願故。

#8 2 離著離生

經曰：一切法遠離，無所著故；

一切法寂靜，永寂滅故。

#8 3 離四倒執

經曰：一切法無常，性常無故；

一切法無樂，非可樂故；

一切法無我，不自在故；

一切法無淨，離淨相故。

#8 4 離諸執著

經曰：一切法不可得，推尋其性，不可得故；

一切法不思議，思議其性，無所有故；

一切法無所有，眾緣和合，假施設故；

一切法無戲論，本性空寂，離言說故；

一切法本性淨，甚深般若波羅蜜多本性淨故。

#7 3 歎此經德

經曰：佛說如是離諸戲論般若理趣輪字法已，告金剛手菩薩等言：若有得聞此無戲論般若理趣輪字法門，信解、受持、讀誦、修習，於一切法得無礙智，疾證無上正等菩提。

#6 8 入廣大輪平等法門

#7 1 初標法門之名

經曰：爾時，世尊復依一切如來輪攝如來之相，為諸菩薩宣說般若波羅蜜多入廣大輪甚深理趣平等性門。

#7 2 正陳所說

#8 1 初別明性輪

#9 1 明聖者性輪

經曰：謂入金剛平等性，能入一切如來性輪故；

入義平等性，能入一切菩薩性輪故；

入法平等性，能入一切法性輪故。

#9 2 明法性輪

#10 1 別法

經曰：入蘊平等性，能入一切蘊性輪故；

入處平等性，能入一切處性輪故；

入界平等性，能入一切界性輪故。

經曰：入諦平等性，能入一切諦性輪故；

入緣起平等性，能入一切緣起性輪故；

入寶平等性，能入一切寶性輪故；

入食平等性，能入一切食性輪故。

#10 2 通法

經曰：入善法平等性，能入一切善法性輪故。

入非善法平等性，能入一切非善法性輪故。

入有記法平等性，能入一切有記法性輪故。

入無記法平等性，能入一切無記法性輪故。

入有漏法平等性，能入一切有漏法性輪故。

入無漏法平等性，能入一切無漏法性輪故。

入有為法平等性，能入一切有為法性輪故。

入無為法平等性，能入一切無為法性輪故。

入世間法平等性，能入一切世間法性輪故。

入出世間法平等性，能入一切出世間法性輪故。

#10 3 位法

經曰：入異生法平等性，能入一切異生法性輪故。

入聲聞法平等性，能入一切聲聞法性輪故。

入獨覺法平等性，能入一切獨覺法性輪故。

入菩薩法平等性，能入一切菩薩法性輪故。

入如來法平等性，能入如來法性輪故。

> 註：卍續藏：（“能入如來法性輪故”）“入”下經有“一切”二字。

#9 3 明有情性輪

經曰：入有情平等性，能入一切有情性輪故。

#8 2 後總明性輪

經曰：入一切平等性，能入一切性輪故。

#7 3 歎經勝德

經曰：佛說如是入廣大輪般若理趣平等性已，告金剛手菩薩等言：若有得聞如是輪性甚深理趣平等性門，信解、受持、讀、誦、修習，能善悟入諸平等性，疾證無上正等菩提。

#5 2 明依觀照修斷之相

#6 9 真淨供養無上法門

#7 1 初標法門之號

經曰：爾時，世尊復依一切廣受供養真淨器田如來之相，為諸菩薩宣說般若波羅蜜多一切供養甚深理趣無上法門。

#7 2 正說法門之義

#8 1 修習行

#9 1 發心行

經曰：謂發無上正等覺心，於諸如來廣設供養；

#9 2 攝護行

攝護正法，於諸如來廣設供養；

#9 3 修習行

修行一切波羅蜜多，於諸如來廣設供養；

修行一切菩提分法，於諸如來廣設供養；

修行一切總持、等持，於諸如來廣設供養；

修行一切五眼、六通，於諸如來廣設供養；

修行一切靜慮、解脫，於諸如來廣設供養；

修行一切慈悲喜捨，於諸如來廣設供養；

修行一切佛不共法，於諸如來廣設供養。

#8 2 觀察行

#9 1 離四倒行

經曰：觀一切法若常、若無常，皆不可得，於諸如來廣設供養；

觀一切法若樂、若苦，皆不可得，於諸如來廣設供養；

觀一切法若我、若無我，皆不可得，於諸如來廣設供養；

觀一切法若淨、若不淨，皆不可得，於諸如來廣設供養。

#9 2 離三門行

經曰：觀一切法若空、若不空，皆不可得，於諸如來廣設供養；

觀一切法若有相、若無相，皆不可得，於諸如來廣設供養；

觀一切法若有願、若無願，皆不可得，於諸如來廣設供養。

#9 3 離著生滅行

經曰：觀一切法若遠離、若不遠離，皆不可得，於諸如來廣設供養；

觀一切法若寂靜、若不寂靜，皆不可得，於諸如來廣設供養。

#8 3 法行行

經曰：於深般若波羅蜜多，書寫，聽聞，受持，讀，誦，思惟，修習，廣為有情宣說流布，或自供養，或轉施他，於諸如來廣設供養。

#7 3 歎此經德

經曰：佛說如是真淨供養甚深理趣無上法已，告金剛手菩薩等言：若有得聞如是供養般若理趣無上法門，信解、受持、讀、誦、修習，速能圓滿諸菩薩行，疾證無上正等菩提。

#6 10 能善調伏智藏法門

#7 1 初標法門之號

經曰：爾時，世尊復依一切能善調伏如來之相，為諸菩薩宣說般若波羅蜜多攝受智密調伏有情甚深理趣智藏法門。

#7 2 正陳所說

#8 1 初說十七實相即忿實相

#9 1 以不二、除斷、無變，三種實相，以即於忿

經曰：謂一切有情平等性，即忿平等性；

一切有情調伏性，即忿調伏性；

一切有情真法性，即忿真法性；

#9 2 以實常德性，滅破真境，四種實相，以即於忿

一切有情真如性，即忿真如性；

一切有情法界性，即忿法界性；

一切有情離生性，即忿離生性；

一切有情實際性，即忿實際性；

#9 3 以非有、離相、不求，三種實相，以即於忿

一切有情本空性，即忿本空性；

一切有情無相性，即忿無相性；

一切有情無願性，即忿無願性；

#9 4 以斷染法、離生二種，以即於忿

一切有情遠離性，即忿遠離性；

一切有情寂靜性，即忿寂靜性；

#9 5 以無得、虛偽、深妙、離言、堅實五種，以即於忿

一切有情不可得性，即忿不可得性；

一切有情無所有性，即忿無所有性；

一切有情難思議性，即忿難思議性；

一切有情無戲論性，即忿無戲論性；

一切有情如金剛性，即忿如金剛性。

#8 2 釋其所由

經曰：所以者何？一切有情真調伏性，即是無上正等菩提，亦是般若波羅蜜多，亦是諸佛一切智智。

#7 3 歎經勝德

#8 1 調伏諸染

經曰：佛說如是能善調伏甚深理趣智藏法已，告金剛手菩薩等言：若有得聞如是調伏般若理趣智藏法門，信解、受持、讀、誦、修習，能自調伏忿恚等過，亦能調伏一切有情。

#8 2 世間勝果

經曰：常生善趣，受諸妙樂，現世怨敵皆起慈心。

#8 3 出世勝果

經曰：能善修行諸菩薩行，疾證無上正等菩提。

#5 3 明依二法遍修之相

#6 11 性平等性最勝法門

#7 1 初標法門之號

經曰：

爾時，世尊復依一切能善建立性平等法如來之相，為諸菩薩宣說般若波羅蜜多一切法性甚深理趣最勝法門。

#7 2 正陳所說

#8 1 以人、法，遍滿離染真理三種，以即般若

經曰：

謂一切有情性平等故，甚深般若波羅蜜多亦性平等；

一切法性平等故，甚深般若波羅蜜多亦性平等。

一切有情性調伏故，甚深般若波羅蜜多亦性調伏；

一切法性調伏故，甚深般若波羅蜜多亦性調伏。

一切有情有實義故，甚深般若波羅蜜多亦有實義；

一切法有實義故，甚深般若波羅蜜多亦有實義。

#8 2 以人、法，實常德性，法體真境四種，以即般若

經曰：

一切有情即真如故，甚深般若波羅蜜多亦即真如；

一切法即真如故，甚深般若波羅蜜多亦即真如。

一切有情即法界故，甚深般若波羅蜜多亦即法界；

一切法即法界故，甚深般若波羅蜜多亦即法界。

一切有情即法性故，甚深般若波羅蜜多亦即法性；

一切法即法性故，甚深般若波羅蜜多亦即法性。

一切有情即實際故，甚深般若波羅蜜多亦即實際；

一切法即實際故，甚深般若波羅蜜多亦即實際。

#8 3 以人、法，非有、離相、不求三種，以即般若

經曰：

一切有情即本空故，甚深般若波羅蜜多亦即本空；

一切法即本空故，甚深般若波羅蜜多亦即本空。

一切有情即無相故，甚深般若波羅蜜多亦即無相；

一切法即無相故，甚深般若波羅蜜多亦即無相。

一切有情即無願故，甚深般若波羅蜜多亦即無願；

一切法即無願故，甚深般若波羅蜜多亦即無願。

#8 4 以人、法，離染、離生二種，以即般若

經曰：

一切有情即遠離故，甚深般若波羅蜜多亦即遠離；

一切法即遠離故，甚深般若波羅蜜多亦即遠離。

一切有情即寂靜故，甚深般若波羅蜜多亦即寂靜；

一切法即寂靜故，甚深般若波羅蜜多亦即寂靜。

#8 5 以人、法，無得、虛偽、深妙、離言四種，以即般若

經曰：

一切有情不可得故，甚深般若波羅蜜多亦不可得；

一切法不可得故，甚深般若波羅蜜多亦不可得。

一切有情無所有故，甚深般若波羅蜜多亦無所有；

一切法無所有故，甚深般若波羅蜜多亦無所有。

一切有情不思議故，甚深般若波羅蜜多亦不思議；

一切法不思議故，甚深般若波羅蜜多亦不思議。

一切有情無戲論故，甚深般若波羅蜜多亦無戲論；

一切法無戲論故，甚深般若波羅蜜多亦無戲論。

#8 6 以人、法，廣大作用二種，即於般若

經曰：

一切有情無邊際故，甚深般若波羅蜜多亦無邊際；

一切法無邊際故，甚深般若波羅蜜多亦無邊際。

一切有情有業用故，當知般若波羅蜜多亦有業用；

一切法有業用故，當知般若波羅蜜多亦有業用。

#7 3 歎此經德

經曰：

佛說如是性平等性甚深理趣最勝法已，告金剛手菩薩等言：若有得聞如是平等般若理趣最勝法門，信解、受持、讀、誦、修習，則能通達平等法性甚深般若波羅蜜多。

經曰：

於諸有情，心無罣礙，疾證無上正等菩提。

#6 12 有情住持勝藏法門

#7 1 標法門名

經曰：爾時，世尊復依一切住持藏法如來之相，為諸菩薩宣說般若波羅蜜多一切有情住持遍滿甚深理趣勝藏法門。

#7 2 正陳所說

#8 1 第一法體，談本藏故

經曰：謂一切有情皆如來藏，普賢菩薩自體遍故。

#8 2 第二法用，破生死故

經曰：一切有情皆金剛藏，以金剛藏所灌灑故。

#8 3 第三教依，無倒本故

經曰：一切有情皆正法藏，一切皆隨正語轉故。

#8 4 第四德依，諸德本故

經曰：一切有情皆妙業藏，一切事業加行依故。

#7 3 歎經勝德

經曰：佛說如是有情住持甚深理趣勝藏法已，告金剛手菩薩等言：若有得聞如是遍滿般若理趣勝藏法門，信解、受持、讀、誦、修習，則能通達勝藏法性，疾證無上正等菩提。

#4 3 明菩薩果

#5 13 無邊無際究竟法門

#6 1 總標所說法門之號

經曰：爾時，世尊復依究竟無邊際法如來之相，為諸菩薩宣說般若波羅蜜多究竟住持法義平等金剛法門。

#6 2 正陳所說

經曰：謂甚深般若波羅蜜多無邊故，一切如來亦無邊。

經曰：甚深般若波羅蜜多無際故，一切如來亦無際。

經曰：甚深般若波羅蜜多一味故，一切法亦一味。

經曰：甚深般若波羅蜜多究竟故，一切法亦究竟。

#6 3 歎經勝德

經曰：佛說如是無邊無際究竟理趣金剛法已，告金剛手菩薩等言：若有得聞如是究竟般若理趣金剛法門，信解、受持、讀、誦、修習，一切障法皆悉消除，定得如來執金剛性，疾證無上正等菩提。

#5 14 甚深理趣無上法門

#6 1 初標法門之號

經曰：爾時，世尊復依遍照如來之相，為諸菩薩宣說般若波羅蜜多得諸如來祕密法性及一切法無戲論性，大樂金剛不空神呪金剛法門；初中後位，最勝第一甚深理趣無上法門。

> 註：卍續藏：（“不空神呪金剛法門”）“門”疏牒作“性”。

#6 2 正陳所說

#7 1 以三復次，說菩薩行十惡業道等因，所得果利

#8 1 初復次：為返惡故，說相似貪

#9 1 明惡業道，貪等為因，所得果利

#10 1 明自利果

經曰：謂大貪等最勝成就，令大菩薩大樂最勝成就；

經曰：大樂最勝成就，令大菩薩一切如來大覺最勝成就；

經曰：一切如來大覺最勝成就，令大菩薩降伏一切大魔最勝成就；

經曰：降伏一切大魔最勝成就，令大菩薩普大三界自在最勝成就；

#10 2 明利他果

經曰：普大三界自在最勝成就，令大菩薩能無遺餘拔有情界，利益安樂一切有情畢竟大樂最勝成就。

經曰：所以者何？乃至生死流轉住處，有勝智者，齊此常能以無等法饒益有情，不入寂滅。

#9 2 明善業道，般若為因，所得果利

經曰：又以般若波羅蜜多方便善巧成立勝智，善辦一切清淨事業，能令諸有皆得清淨。

#8 2 二復次：大悲所逼，說相似貪

#9 1 明利他

經曰：又以貪等調伏世間，普遍恒時乃至諸有皆令清淨，自然調伏。

#9 2 明自利

經曰：又如蓮華形色光淨，不為一切穢物所染，如是貪等饒益世間，住過、有過，常不能染。

#8 3 三復次：為求利己，說相似貪

經曰：又大貪等能得清淨大樂大財，三界自在，常能堅固饒益有情。

#7 後三復次，說陀羅尼

經曰：爾時，如來即說神呪：

納慕薄伽筏帝(一)鉢剌壤波囉弭多曳(二)薄底(丁履反下同)筏攃(七葛反)羅曳(三)罨跛履弭多窶拏曳(四)薩縛呾他揭多跛履布視多曳(五)薩縛呾他揭多奴壤多奴壤多邲壤多曳(六)呾姪他(七)鉢剌𠯋(一第反下同)鉢剌𠯋(八)莫訶鉢剌𠯋(九)鉢剌壤婆娑羯囇(十)鉢剌壤路迦羯囇(十一)案馱迦囉毘談末泥(十二)悉遞(十三)蘇悉遞(十四)悉殿都漫薄伽筏底(十五)薩防伽孫達囇(十六)薄底筏攃囇(十七)鉢剌娑履多喝悉帝(十八)參磨濕嚩娑羯囇(十九)勃𭈪勃𭈪(二十)悉𭈪悉陀(二十一)劍波劍波(二十二)浙羅浙羅(二十三)曷邏嚩曷邏嚩(二十四)阿揭車阿揭車(二十五)薄伽筏底(二十六)麼毘濫婆(二十七)莎訶(二十八)

如是神呪，三世諸佛皆共宣說，同所護念。能受持者，一切障滅，隨心所欲，無不成辨，疾證無上正等菩提。

爾時，如來復說神呪：

納慕薄伽筏帝(一)鉢剌壤波囉弭多曳(二)呾姪他(三)牟尼達謎(四)僧揭洛訶達謎(五)遏奴揭洛訶達謎(六)毘目底達謎(七)薩馱奴揭洛訶達謎(八)吠室洛末拏達謎(九)參漫多奴跛履筏剌呾那達謎(十)窶拏僧揭洛訶達謎(十一)薩縛迦羅跛履波剌那達謎(十二)莎訶(十三)

如是神呪，是諸佛母，能誦持者，一切罪滅，常見諸佛，得宿住智，疾證無上正等菩提。

爾時，如來復說神呪：

納慕薄伽筏帝(一)鉢剌壤波囉弭多曳(二)怛姪他(三)室囇曳(四)室囇曳(五)室囇曳(六)室囇曳細(七)莎訶(八)

如是神呪，具大威力，能受持者，業障消除，所聞正法，總持不忘，疾證無上正等菩提。

#6 3 歎經勝德

#7 1 別歎此處一段法門

#8 1 歎滅惡攝善德

#9 1 總歎斷惡得善德

經曰：爾時，世尊說是呪已，告金剛手菩薩等言：若諸有情，於每日旦，至心聽誦如是般若波羅蜜多甚深理趣最勝法門，無間斷者，諸惡業障皆得消滅，諸勝喜樂常現在前。

#9 2 別歎引生諸善德

經曰：大樂金剛不空神呪，現身必得究竟成滿一切如來金剛祕密最勝成就，不久當得大執金剛及如來性。

#8 2 歎種因方遇德

經曰：若有情類，未多佛所植眾善根、久發大願，於此般若波羅蜜多甚深理趣最勝法門，不能聽聞、書寫、讀、誦、供養、恭敬、思惟、修習。

經曰：要多佛所植眾善根、久發大願，乃能於此甚深理趣最勝法門，下至聽聞一句一字，況能具足讀、誦、受持。

經曰：若諸有情供養、恭敬、尊重、讚歎八十殑伽沙等俱胝那庾多佛，乃能具足聞此般若波羅蜜多甚深理趣。

#8 3 歎所在應尊德

經曰：若他方所流行此經，一切天、人、阿素洛等，皆應供養，如佛制多。有置此經在身或手，諸天、人等皆應禮敬。

#7 2 總歎一卷經德

#8 1 略別歎

經曰：若有情類受持此經，多俱胝劫得宿住智，常勤精進修諸善法，惡魔外道不能稽留，四大天王及餘天眾常隨擁衛，未曾暫捨，終不橫死、枉遭衰患，諸佛菩薩常共護持，令一切時善增惡減，於諸佛土隨願往生，乃至菩提，不墮惡趣。

#8 2 總結歎

經曰：諸有情類，受持此經，定獲無邊勝利功德，我今略說如是少分。

#3 （三）感悟修行分

經曰：時薄伽梵說是經已，金剛手等諸大菩薩，及餘天眾，聞佛所說，皆大歡喜，信受奉行。

> 2020.6.17 宗超 校錄 咒语图片出自：般若理趣分  片カナ附 [図書]  国立国会図書館 (日本)

