#1 大般若波罗蜜多經 第十會 |  般若理趣分述讚 窺

#2 大般若波羅蜜多經般若理趣分述讚 

> No. 1695 [cf. No. 220(10)] http://cbetaonline.cn/zh/T1695_001
經錄信息：http://jinglu.cbeta.org/cgi-bin/jl_detail.pl?lang=&sid=zroon​
本經全文：https://mubu.com/doc/71cOSaOlvMn；http://cbetaonline.cn/zh/T0220_578
​
經文9008字，述讚63228字，約七倍。1天7小時，15000字。


#3 特色

基師此疏，全文六萬餘字，以160餘處述讚，詮釋理趣般若之甚深理趣、顯密圓融之無上密法。文似淺近，義實幽深。尤以首卷廣引經論，隨經文勢勝讚佛德。文采斐然，珠落玉盤，一氣呵成，歎為觀止！

大般若空性之體“性”，義“相”。謂染妄法，性即真如。真如之法，平等無二，清淨無染，體“無戲論”，自性遠離，甚深寂静。“戲論”者，謂分別相、名言相、尋思相。知“無戲論”染淨亡，染淨亡性無分別，無分別故生死滅，而能自利利他，廣行六度萬行，疾證無上菩提。

卷首即讚佛求加持，由此開啟般若法門，文如泉湧，勢不可擋，體現了隨信行和隨法行的高度統一，也是福德、智慧二互不違的中道典範。

#3 凡例

#4 經文譯本

#5 (1)唐‧不空譯《大樂金剛不空真實三麼耶經 般若波羅蜜多理趣品》一卷。

> http://cbetaonline.cn/zh/T0243_001

大乐金刚不空真实三昧耶经般若波罗蜜多理趣释 The Dale jingang bukong zhenshi sanmeiye jing banruoboluomiduo liqushi; 2 fasc. (T 1003.18.607-617), tr. Amoghavajra 不空, abbr. Rishushaku 理趣释. Foremost East Asian commentary on the symbolism and significance of the Rishukyo^ 理趣经. Japanese commentaries: T 2240, T 2241. See Gelfman (1979) for a study and English translation.  T08n0243: Da le jin gang bu kong zhen shi san mo ye jing

 大樂金剛不空真實三麼耶經耶經

> https://mbingenheimer.net/tools/bibls/transbibl.html


[Check CBC Attribution Database]

en: complete

translated by: Gelfman, Wayne

The Rishukyō and Its Influence on Kūkai: The Identity of the Sentient Being with the Buddha

Ph.D. diss., University of Wisconsin, 1979.

en: complete

translated by: Miyata, Taisen

The Way of Great Enjoyment - Mahā-sukha-vajra-amogha-samaya-sūtra (Prajñā-pāramitā-naya) [Hannya rishukyō]

Northern California Koyasan Temple, Sacramento, CA, 1989. Republished as 'The Sutra of the Vow of Fulfilling the Great Perpetual Enjoyment and Benefiting All Sensient Beings Without Exception' In: Esoteric Texts. Berkeley: Numata Center for Buddhist Translation and Research, 2015

en: complete

translated by: Ian Astley-Kristensen (ed. and tr.)

The Rishukyō: the Sino-Japanese Tantric Prajñāpāramitā in 150 verses (Amoghavajra's version)

Tring, Hertfordshire, UK: Institute of Buddhist Studies, 1991. (Buddhica Britannica, Series Continua)

en: complete

translated by: Yamamoto, Chikyō

In: Works of St. Kōbō Daishi

Kōyasan: Kōyasan University 1993, pp. 599–618.

(2)唐‧菩提流志譯《實相般若波羅蜜經》一卷。

> http://cbetaonline.cn/zh/T0240_001

(3)唐‧金剛智譯《金剛頂瑜伽理趣般若經》一卷。

> http://cbetaonline.cn/zh/T0241_001

(4)宋‧施護譯《遍照般若波羅蜜經》一卷。

> http://cbetaonline.cn/zh/T0242_001

(5)宋‧法賢譯《最上根本大樂金剛不空三昧大教王經》七卷。

> http://cbetaonline.cn/zh/T0244_001

#4 參考註疏

不空三藏（705-774）《大乐金刚不空真实三昧耶经般若波罗蜜多理趣释》 2卷

> http://cbetaonline.cn/zh/T1003_001

窥基法师《大般若波羅蜜多經般若理趣分述讚》3卷

> http://authority.dila.edu.tw/person/?fromInner=A001019

空海法师（774-835）《實相般若經答釋》《理趣经开题》

> http://authority.dila.edu.tw/person/?fromInner=A000759；http://www.nanputuo.com/nptlib/bookinfo.asp?mid=206


杲宝法师（1306-1362）《理趣释秘要钞》 12卷

> http://authority.dila.edu.tw/person/?fromInner=A000684；http://www.nanputuo.com/nptlib/html/201104/0709503473499.html

廣安恭壽（1856-1922） 《訓点 般若理趣經和解》《通俗般若理趣經和解》

> https://dl.ndl.go.jp/info:ndljp/pid/818038

《般若理趣經講話》

> https://dl.ndl.go.jp/info:ndljp/pid/914036

持松法师（1894-1972）《般若理趣经集解》

> http://read.goodweb.net.cn/news/news_more.asp?lm2=1794

真圆法师（1963-）《理趣经简牍》

> http://read.goodweb.net.cn/news/news_more.asp?lm2=1209&open=_blank&tj=0&hot=0

加藤精神《理趣經講說》

尾祥雲《理趣經研究》

神林隆淨《理趣經講義》

《般若理趣经释义述胜德》

> http://book.kongfz.com/257522/1905278427/

《般若理趣品汇释》

> http://book.kongfz.com/14419/1650115493/

本註疏底本文字為CBETA所用大正藏版本（【原】享保元年刊宗教大學藏本），對照卍續藏，抄錄其校勘記錄。CBETA新校記錄，仍有待對照。

> http://www.cbeta.org/format/abbr_dz.php

科判標題，為編者根據疏文所加。

經名、偈頌，加以粗體​。

文意要點，加下劃線。

述讚引用《理趣分》本經原文，加引號；解釋其他經文，暫不加引號。

疑難待考之處，標以【？】。引用經論出處，未及詳考者，有待來日。

#3 將欲開闡，先當讚佛

大般若波羅蜜多經般若理趣分述讚卷第一

大慈恩寺沙門　基撰

> http://authority.dila.edu.tw/person/?fromInner=A001580

稽首離性相 心言本空寂 常住真三寶 及我親教尊

理趣甚深法 非我所能讚 今依尊智悲 加持力故說

#4 《瑜伽》論第八十二云：諸說法師將欲開闡，先當讚佛，或略、或廣。

#5 略讚佛者由五種相。

一者妙色，具三十二大丈夫相，圓滿莊嚴，八十隨好，間飾支體，光明照耀如大金山。

二者寂靜，端嚴殊妙，諸根閑寂，其心晏然，已能善得最上調順寂止究竟，已能善到第一調順寂止彼岸，善能密護降伏諸根，為丈夫龍無誤失故，丈夫牛王御大眾故，丈夫良馬心調善故，清淨無撓如澂泉池，已能永拔煩惱習氣。

三者勝智，謂於三世及非世法，無礙無著。

四者正行，六度、四攝，自他利行，皆悉圓滿。

五者威德，謂諸如來神通遊戲，威德熾盛。

#5 復有六讚。

功德圓滿故。離垢染故。無濁穢故。無與等故。唯利有情以為業故。於此業用有堪能故。

廣讚無邊，皆如彼說。

> 註：瑜伽卷74

#4 既讚佛已，要成十法，名說法師。言十法者，

> 註：瑜伽卷81

一者善於法義，謂六法、十義善能解故。

> 云何為「文」？謂有六種：一者、名身；二者、句身；三者、字身；四者、語；五者、行相；六者、機請。
云何為「義」？當知略有十種：一者、地義；二者、相義；三者、作意等義；四者、依處義；五者、過患義，六者、勝利義；七者、所治義，八者、能治義；九者、略義，十者、廣義。


二者能廣宣說，謂多聞聞持，其聞積集。

三者具足無畏，勝大眾中，宣說正法無所怯懼，聲不嘶掉，腋不流汗，念無忘失。

四者言詞善巧，語工圓滿，八支成就，言詞具足，處眾說法。

五者善方便說，謂二十種善巧方便，宣說正法。如以時殷重等。

> 註：瑜伽卷38

六者具足成就，法隨法行，不唯聽聞以為究竟，如其所說即如是行。

七者威儀具足，謂說法時，手足不亂，頭不動搖，面無變易，鼻不改異，進止往來，威儀庠序。

八者勇猛精進，常樂聽聞所未聞法，於已聞法轉令明淨，不捨瑜伽，不捨作意，心不捨離內奢摩他。

九者無有厭倦，謂為四眾廣宣妙法，身、心無倦。

十者具足忍力，謂罵弄訶責，終不返報，若被輕蔑，不生忿憾，乃至廣說。

> 註：瑜伽卷25

#4 其聽法者，是說法師說正法時，應安處他，令住恭敬，無倒聽聞。謂由一因或乃至十。

> 註：瑜伽卷82

#5 一者，

恭敬聽法，現前能證利益安樂。此有四句，如菩薩地法處中說。

> 註：根據瑜伽卷35，“法處”應為“法受”：http://cbetaonline.cn/zh/T30n1579_p0483b11

#5 二者，

一，善建立一切法，離諸過失，具大義故；

二，說者聽者，所設劬勞，有勝果故。

#5 三者，

一，能令眾生捨惡趣故，

二，得善趣故，

三，速能引攝涅槃因故。

如是三事要由恭敬聽聞方得。

#5 四者，

一，能善了達契經等故，

二，如是正法能令眾生捨諸不善、攝受諸善，若善聽者能受、捨故。

三，由此捨、受，捨離惡因所招後苦故。

四，速證涅槃故、

#5 五者，

一，謂我今當聞所未聞。

二，聞已研究。

三，當斷疑網。

四，棄背諸見。

五，我當以慧通達一切甚深句義。

此顯三慧：初二顯聞，次二顯思，後一顯修。

#5 六者，

一，為欲敬報大師恩德，謂佛為我行於無量難行苦行，求得此法，云何今者而不聽聞？

二，觀自義利。

三，究竟能離一切熱惱。

四，善順正儀。

五，易可見了。

六，諸聰慧者內證所知。

#5 七者，

謂我當集七種正法，知法、知義，乃至廣說，尊卑差別。

> 註：根據福嚴佛學院講義，關於「七種正法」的內容，根據《中阿含經》卷 1〈七法品〉《善法經》(大正 1，421a12-422a16)〔～A. VII. 64. DhammaJJU sutta〕為：知法、知義、知時、知節、知己、知眾、知人勝如。〔～dhammaJJU,attaJJU,kAlaJJU,mattaJJU,atthaJJU,parisaJJU,puggalaparaJJU.〕。另參見《七知經》卷1(大正 1，810a6-b28)；《增壹阿含經》卷 33〈等法品〉(大正 2，728b25-729b10)〔～A. VII. 64.DhammaJJU.〕；《集異門足論》卷 17(大正 26，437b18-c10)；《大毘婆沙論》卷 31(大正 27，160c8-11)。


#5 八者，

一，佛法易得，乃至亦為旃荼羅等而開示故。

二，易學，行住坐臥皆得修故。

三，能引發增上生果、決定勝果。

四，初善。

五，中善。

六，後善

七，感現樂果。

八，引後樂故。

#5 九者，謂能解脫九種世間逼迫事故。

一，能出生死大牢獄故。

二，永斷貪等堅牢縛故。

三，棄捨七財貧，建立七財富故。

四，超度善行，聞正法儉，建立善行，聞正法豐故。

五，滅無明闇，起智明故。

六，度四暴流，升涅槃岸故。

七，究竟能療煩惱病故。

八，解脫一切貪愛羂故。

九，能度無始生死曠野稠林行故。

#5 十者，

一，恭敬聽法得思擇力，由此能受聞法勝利，如法求財，不以非法，深見過患而受用之，乃至第十，能引一切世間出世間，靜慮、解脫、等持、等至，廣如彼說。

> 註：瑜伽卷82

說者、聽者，先住上法，方可說、聽。若不住此，徒設劬勞，終無大果。

將讚經文，略以四門解釋。一敘經宗旨。二顯經體性。三彰經勝德。四釋經本文。

#3 一、敘經宗旨

敘經宗旨者。佛滅度後九百年間，有應真大士，厥名清辨。身同數論之儀，示無朋黨之執，心處釋迦之理，宗無偏滯之情。時人號為妙吉祥菩薩，神異聖德，廣如別記。

#4 彼造《掌珍論》云：

凡所知境略有二種：一者有為，二者無為。以諸愚夫，不正覺了勝義諦理，有為、無為，無顛倒性，妄執諸法自性、差別，增益種種邪見羂網。

如世有一無智畫師，畫作可畏藥刃、鬼像或女人像，眩目亂意，謂為實有。執實有故，自起驚怖，或生貪染。於彼境界，眾多計度，增長、分別諸見羂網。

若正覺知，勝義諦理，有為、無為，無顛倒性，爾時如世有智畫師，不執彼為真實自性。非如前說，有為、無為，境界差別，以自纏裹，如蠶處繭。

彼非有故，無分別慧，趣入行成。然證出世無分別智，要須積集，能壞一切邪見眼膜，無倒觀空，安繕那藥。如是積集，無倒觀空，要藉能遣一切所緣自性聞慧故，應聽此《般若》深經。

#4 依此所說以為宗者，真性有為空，如幻緣生故，無為無有實，不起似空花。

此中世俗，許少分有；若依勝義，一切皆空。

此中畫師，有智、無智，怖染譬喻，喻佛菩薩、一切異生。自業所招，返生憎愛，智者知畫俱於平等，不生怖染。

#4 彌勒《中邊》頌曰：虛妄分別有，於此二都無，此中唯有空，於彼亦有此。故說一切法，非空非不空，有無及有故，是即契中道。

此以無所執有，有無為以為宗。廣如常說。

#3 二、顯經體性

#4 二，顯經體性者。

#5 般若有五：

一者，實相。

二者，觀照。

三者，文字。

四者，境界，謂真俗二諦。

五者，眷屬，謂一切福智。如開題中，已略顯示。

#5 經體有二：一者文，二者義。文字是文，四種是義。

實相是般若性。

觀照是般若相。

文字是般若因。

境界是般若境。

眷屬是般若伴。

故此五種，皆名般若。

#5 龍猛釋言：

就勝義諦，一切皆空，教既無教無不教，體亦無體無不體，

於俗諦中，亦可說有句言章論，聲為教體。

廣如清辨《般若燈》說。

#5 護法釋言：教體有四。

> 註：見下文釋“聞”。

#6 一，攝相歸性體。

《般若論》說：應化非真佛，亦非說法者，說法不二取，無說離言相。

此經下言：一切有情及法，皆即真如故。甚深般若波羅蜜多，亦即真如。

《無垢稱》言：文字性離，無有文字，是即解脫。解脫相者，即諸法也。又一切法，亦如也。

故知教體，性即真如。

#6 二，攝餘歸識體。

故《十地》言：三界唯心。

《二十唯識》言：謂餘相續識差別故，令餘相續差別識生，展轉互為增上緣。故說者、聽者心為教體。

#6 三，攝假隨實體。

《對法》論說：成所引聲者，謂諸聖所說。故知但取聲為教體，攝名等假法，隨實聲說故。

#6 四，相用別論體。

能說法者識上，所現聲名句文，以為教體，以假及實為教體故。《十地論》云：說者、聽者俱以二事而得究竟，一者聲，二善字。由熏習力、唯識變力，於說法者識心之上，聚集現故。

如別章說不能煩引。

#3 三、彰經勝德

#4 三，彰經勝德者。此經總名《般若理趣》，準義名別有十四種。

#5 一，此一切法甚深微妙清淨法門，若聞已信受，得八勝果。

一，乃至當坐妙菩提座，一切障蓋皆不能染，謂煩惱障、業障、法障，雖多積集而不能染。

二，雖造種種極重惡業，而易消滅。

三，不墮惡趣。

四，若能受持，日日讀誦，精勤無間，如理思惟，彼於此生，定得一切法平等性金剛等持。

五，於一切法皆得自在。

六，恒受一切勝妙喜樂。

七，當經十六大菩薩生，定得如來執金剛性。

八，疾證無上正等菩提。

#5 二者，寂靜法性現等覺門。若有聞已，信解受持，讀誦修習，得二勝果。

一，乃至當坐妙菩提座，雖造一切極重惡業，而能超越一切惡趣。

二，疾證無上正等菩提。

#5 三者，調伏眾惡普勝法門。若有聞已，信解受持，讀誦修習，得四勝果。

一，假使殺害三界所有一切有情，而不由斯墮於地獄、傍生、鬼界，以能調伏一切煩惱及隨煩惱、惡業等故。

二，常生善趣，受勝妙樂。

三，修諸菩薩摩訶薩行。

四，疾證無上正等菩提。

#5 四者，平等智印清淨法門。若有聞已，信解受持，讀誦修習，得三勝果。

一，雖住一切貪瞋癡等，客塵煩惱垢穢聚中，而猶蓮花，不為一切客塵垢穢過失所染。

> 註：慈海宋顺註：什曰：心本清淨，無有塵垢；塵垢事會，而生於心，爲客塵也。

二，常能修習菩薩勝行。

三，疾證無上正等菩提。

五者，灌頂法門。得二勝果。

六者，如來智印金剛法門。得五勝果。

七者，離諸戲論輪字法門。得二勝果。

八者，入廣大輪平等性法門。得二勝果。

九者，真淨供養無上法門。得二勝果。

十者，能善調伏智藏法門。得六種果。

十一者，性平等性最勝法門。得三勝果。

十二者，一切有情住持遍滿勝藏法門。得二勝果。

十三者，無邊無際究竟理趣金剛法門。得三勝果。

#5 十四者，甚深理趣最勝法門。能受持者有十八勝德。

一，一切障滅。

二，隨心所欲，無不成辨。

三，是諸佛母。

四，能誦持者，一切罪滅。

五，常見諸佛。

六，得宿住智。

七，若有情類，未多佛所植眾善根、久發大願，於此般若波羅蜜多甚深理趣最勝法門，不能聽聞、書寫、讀誦、供養、恭敬、思惟、修習。要多佛所植眾善根、久發大願，乃能於此甚深理趣最勝法門，下至聽聞一句一字，況能具足讀誦受持。

八，若諸有情，供養、恭敬、尊重、讚歎八十殑伽沙等俱胝那庾多佛，乃能具足聞此般若波羅蜜多甚深理趣，乃至……

十三，諸天常隨擁護。

十四，終不橫死。

十五，不枉遭衰患。

十六，諸佛菩薩常共護持，令一切時善增、惡減。

十七，於諸佛土隨願往生。

十八，乃至菩提不墮惡趣。

諸有情類受持此經，定獲無邊勝利功德，我今略說如是少分。

#3 四、釋經本文

四，釋經本文者。

#4 （一）文前由致分

#5 1 總顯已聞

經曰：如是我聞。

#6 述曰：

#7 於此經中，略有三分：

初從“如是”乃至“圓滿清白梵行”，是序分也。

“爾時世尊為諸菩薩說一切法甚深微妙”乃至“略說如是少分”，是正宗分也。

“時薄伽梵”乃至“奉行”，是流通分也。

《佛地》三名科，與古來別，如彼論說。

今解三別：一，文前由致述分；二，應機廣說分；三，感悟修行分。此之三科，今古名字，隨義應悉。

> 註：據基師《金剛般若經讚述》之三分，初應為“文前由致分”，“述”字疑衍。【？】

#7 就初分中，依天親菩薩《燈論》偈中分之為六。彼云：前三明弟子，後三證師說。

第一，“如是”，弟子之信，如是之言，今說不虛。

第二，“我聞”，顯非傳受。

第三，“一時”，聞法有時也。《智度論》云：說時、方、人，令生信故。

四，主；五，處；六，機。

今依《佛地論》初分，有五：一總顯已聞，“如是我聞”，二時、三主、四處、五機。

今依此經，開之為六：前五如《佛地》，第六歎法有十勝德，“宣說正法初、中、後善”等。

#7 然此序述佛教安置，亦是佛說。

#8 《集法經》云：阿難問四事，以何為師？依何法住？如何治惡性？經首置何言？

#9 佛言：

戒能訓誨，可以為師；

念處破倒，依之而住；

梵法默伏彼惡人；

一切經初皆標六事。

初是正行，次是正解，後辨治障，修解、行之緣。然此三門，必依聖教故，但四問，不減不增。

> 註：卍續藏：（“修解、行之緣”）一無“解”字。

《智度論》云：阿㝹樓馱教阿難請四事。《大悲經》說優波離教。今謂二人同教。又廣明結集因緣，如別抄記。

#8 真諦云：微細律，明阿難昇座出法藏時，身如諸佛，具諸相好——今勘《集藏傳》亦作此說——下座之時，復本之形。

#9 眾疑有三：

一，疑佛慈悲，從涅槃起，更說妙法。

二，疑有佛從他方來，住此說法。

三，疑阿難轉身成佛，為眾說法。

故經初言“如是我聞”，為令生信。

#7 言“如是”者，

《法花注》云：“如是”感應之瑞，“如”以順機受名，“是”以無非立稱。眾生以無非為感，如來以順機為應，傳經者以名教出於感應，故云“如是”。此應肇公解也。

又《注無量義經》言：至人說法，但為顯“如”，唯如為“是”，故言“如是”。

瑤公云：以離五謗，名為“如是”。前四句，離增益等謗；第五“如是”，此經因果非非有、非非無，名戲論謗。第四句名愚癡謗。

> 註：參考《法華義疏》卷1〈1 序品〉：「四、如言此經因果非[1]有無，名愚癡謗」(CBETA 2020.Q1, T34, no. 1721, p. 454b8-9)[1]：有【大】，有非【甲】


光宅云：“如是”將傳“所聞”前，題舉一部也。“如是”一部經義，我親從佛聞，即為“我聞”作呼徹也。

> 註：呼徹：底本冠註曰：吉藏《法花義疏》，呼徹作𠱚胤。【？】𠱚，「弄」之異體。https://dict.variants.moe.edu.tw/variants/rbt/word_attribute.rbt?quote_code=QjAwMzMx
​應為“弄引”之義。參考：智雲法師：《妙經文句私志記》卷2：「光宅云如是者將傳所聞先提一部如是一部經我從佛聞即為我聞而作弄胤此得其實」(CBETA 2020.Q1, X29, no. 596, p. 186c18-20 // R45, p. 740b9-11 // Z 1:45, p. 370d9-11)
《禪林象器箋》卷22：「可殼唐音相近。故假用。猶如弄引作弄胤。此類甚多。」(CBETA 2020.Q1, B19, no. 103, p. 631a1-2)

​又，“弄引”之義，亦解作“詮敘”。
​法雲法師：《法華經義記》卷1〈1 序品〉：「正為總舉一部經，為我聞作詮敘，言如是一部經，我佛邊聞也。」(CBETA 2020.Q1, T33, no. 1715, p. 576c27-29)
窺基大師：​《說無垢稱經疏》卷1〈1 序品(一本-二末)〉：「光宅云。如是。將傳所聞。前題舉一部也。如是一部經。我親從佛聞。即為我聞作[5]詮敘耳。」(CBETA 2020.Q1, T38, no. 1782, p. 1003b20-22)[5]：詮敘【大】，呼轍【甲】
​


梁武帝云：“如是”如斯之言，是佛所說，故言“如是”。

上來五解，竝是吉藏法師之所引也。

> 註：此處引用五解，與吉藏法師原文不同。

#7 真諦及長耳皆云：如是有三：

一就佛。三世諸佛，共說不異名“如”，以同說故稱“是”。由斯可信，以同說故。

二就理明。諸法實相，古今不異，故名為“如”，如如而說，故稱為“是”。既稱理言，不增不減，決定可信，故稱“如是”。

三就人。以阿難望佛教所傳不異，故名為“如”，無非曰“是”。

此上三解，淨法師等之所引也。

#7 又解：

“如是”之言，標一部之玄宗，即真俗二諦，真為“如”，俗為“是”。欲顯所詮不異二故。

又所言順理曰“如”，遮其虛妄為“是”。

又顯詮於二智教，為二智之因，如所有性為“如”，盡所有性為“是”。故下云：一切智、道相智、一切相智是也。

又標福智，顯是二嚴之因，福為“如”，智為“是”也。

又教順於理曰“如”，依教修行為“是”。

又境為“如”，智為“是”，所乘、能乘，實相、觀照以標首也。

又“如是”者，吉祥詞也，欲顯經首皆致此言，異外道等，一切經初置“阿憂”二字。

又“如是”者，指斥詞也，指下一部之所明也。

上來八解，皆此方先德之所傳釋。

#7 又“如是”言，依四義轉：

> 註：此中“如”“是”二字，文意繁複，故略不全加引號標點。

#8 一依譬喻。如有說言：如是富貴，如毘沙門。如是所傳所聞之法，如佛所說，定為利樂方便之因。

或當所說“如是”文句，如我昔聞。

#8 二依教誨。如有說言：汝當如是讀誦經論，此中“如是”遠即佛之教誨，近即傳法者之教誨也。

或告時眾，如是當聽我昔所聞。

三依問答。如是我聞，如是演說。謂有問言：汝當所說，昔定聞耶？故此答言：“如是我聞”。

#8 四依許可。如有說言：我當為汝如是而思，如是而作，如是而說。謂結集時，諸菩薩眾，咸共請言：如汝所聞，當如是說。傳法菩薩便許可言：如是當說，如我所聞。

或信可言，是事如是，謂如是法，我昔曾聞，此事如是，齊此當說，定無有異。

上來四解，竝《佛地論》親光菩薩等解。

又“如是”者，信順之辭。故《智度論》云。“如是我聞”，生信也；信受奉行，生智也。信為能入，智為能度。信為入法之初基，智為究竟之玄術。信即所言之理順，順即師資之道成。由信故，所說之法，皆可順從；由順故，說、聽二徒，師資建立。

> 註：此中說“信”，同樣文字參考《阿彌陀經通贊疏》卷1：「立之所以者，為令眾生生信順故。」(CBETA 2020.Q1, T37, no. 1758, p. 331b15-16)


#7 於此信中，略為十釋。所以須初令生信，

一，《成唯識》云：信如水清珠能清濁水，能治不信自性渾濁。所以兵、食、信三，信不可棄。

二，《瑜伽》云：信為欲依，欲為精進依。故入一切法，欲為根本，作意所生，觸所集起，受所引攝，定為增上，慧為最勝，解脫為堅固，出離為後邊。信既為欲依，所以初說。

> 註：瑜伽卷97

三，學佛法者，如大龍象，以信為手，以捨為牙，以念為頸，以慧為頭，於其兩肩擔集善法，此乃《大毘婆沙》說也。

> 註：卍續藏：“牙”一本作“身”。
​按：《婆沙》卷103，應為“牙”。

四，法為諸佛手，信為眾生手。故《俱舍》言：拔眾生出生死泥也。正宗既為佛手，序分生信，則為眾生手。兩手相接，故登彼岸，出生死泥。

次下兩解，《最勝軍王經》意。

五，汎大溟海，假手以行舟；渡生死河，須信以發慧。

六，遊大曠野，以手持杖，捍御群賊；遊生死原，以其信手，持智慧刀，御煩惱賊。

七，見珍財寶，手以採拾。聞法寶，假信而方得。

八，信為聖財之初，故初令起。《顯揚》云：七聖財者，謂信、戒、聞、捨、慧、慚、愧。故初令生信也。

九，信者趣聖位之梯橙，故四十心以信為初。有信根、信力。有信根故，萬善因此而生；有信力故，四魔不能屈伏。

十，諸論云：信者能越惡道，離貧賤因，故有四不壞信。

由斯義故，一切經初，置“如是”言，為令生信。

言“我聞”者，傳法菩薩自指己身。言“如是”法，親從佛聞，故名“我聞”。

#7 “我”謂於諸蘊世俗之假者。然“我”有三：

一，妄所執我。謂諸外道及諸異生所橫計我，或同虛空，或如芥子。

#8 二，假施設我。謂常樂我淨，隨引二乘，於無我中，施設為我，令捨無我小乘之果。謂如經言：諸佛或說我，或時說無我，諸法實相中，無我、無非我。

謂為聲聞說無常等，除凡夫時所計四倒。說無有情我，但法有因。

故後為菩薩說常樂等，除二乘時所起四失。

由此諸法本性皆離我、無我等，說為常我。故假設也。

三，世流布我。謂世共傳，張王等姓、天授等名，世流之我。

今傳法者，隨順世間自指之言，稱之為“我”，不同前二，非妄執故，非假施設，然體即是無我之“我”也。

問：諸佛說法，本除我執，何故阿難不稱名字，乃稱於“我”？

#7 答：以理而言，亦應稱字，略有三義，但總稱“我”。

一，示不乖俗。宗雖顯真，言不乖俗。雖無有我，仍立“我”名，欲顯真諦不離俗故。

二，“我”者，主宰、自在之義。阿難多聞聞持，其聞積集，三慧齊備，文義竝持，於聖教中，總持自在。若稱“阿難聞如是法”，雖指己體，無於法中，得自在義，欲顯於法自在義成，故稱“我聞”，不稱“慶喜”。

三，“我”者，親義。世間共言，“我”見聞此，將為親證。若但總稱，言“阿難聞”，或非親聞，從他傳受。今顯親聞世尊所說，非他傳聞，故稱“我”也。

由此三義，不稱“慶喜”，但總曰“我聞”。

“聞”者，謂即耳根發識，聽受所說。今廢耳，別就“我”總稱，故名“我聞”。

諸部計“聞”，說各不等。今依大乘，根、識、心所、境至和合，方名為“聞”。然根五義，勝於識等，故名為“聞”。《對法》及龍樹皆作此說。若但聞聲，即唯在耳；通緣名等，亦在意中。由此唯意，獨應名“聞”。故《瑜伽》言：聞謂比量，耳名聞者，親聞於聲，與意為門。而聞教者，由耳聞故，因聞所成，總名為“聞”。因耳而得，故耳名“聞”。然耳不能親取諸法差別名等，如《聞所成地》，從方便說。因聞成法，竝名耳聞。如觀第二月、見旋火輪等。如毘留離王為殺諸釋種語，皆唯意識，自耳不緣故。

> 註：《瑜伽》卷2：
「云何四種言說？謂依見、聞、覺、知，所有言說。
​依見言說者：謂依眼故、現見外色，由此因緣，為他宣說，是名依見言說。
​依聞言說者：謂從他聞，由此因緣，為他宣說，是名依聞言說。
​依覺言說者：謂不見不聞，但自思惟稱量觀察，由此因緣，為他宣說，是名依覺言說。
​依知言說者：謂各別於內，所受、所證、所觸、所得，由此因緣，為他宣說，是名依知言說。」
​​​卷93：若見、若知二種言說，是依現量；若覺言說，是依比量；若聞言說，依至教量。 

​《解深密經圓測疏》：
​​問：若爾，如何 《瑜伽》說聞為聖言量？
答：聖言量自有二種：
一、聖者言教為聖言量，此即聖言即量，名聖言量，是持業釋；二、聞慧等名聖言量，此即聖言之量，故言聖言量，是依主釋。
《瑜伽》依此故說聞慧等為聖言量。
​
《佛地經論》：云何能知諸法共相？若共相境，現量所知。云何二量？依二相立。
有義：二量在散心位，依二相立，不說定位。若在定心緣一切相，皆現量攝。
有義：定心唯緣自相，然由共相方便所引，緣諸共相。所顯理者，就方便說名知共相，不如是者名知自相。由此道理，或說真如名空無我諸法共相，或說真如二空所顯非是共相。
如實義者：彼《因明論》立自共相，與此少異。彼說一切法上實義，皆名自相，以諸法上自相、共相各附己體，不共他故。
若分別心，立一種類，能詮、所詮，通在諸法，如縷貫花，名為共相。
此要散心分別假立，是比量境。一切定心離此分別，皆名現量。
雖緣諸法苦無常等，亦一一法各別有故，名為自相。
真如雖是共相所顯，以是諸法自實性故，自有相故，亦非共相，不可以其與一切法不一不異，即名共相，自相亦與一切共相不一異故，是故彼論說諸法上所有實義，皆名自相。
此經不爾，故無相違。
​​
​
如毘留離王為殺諸釋種語，皆唯意識，自耳不緣故。​——待考【？】
​
王穆提先生補充：基師《大乘阿毗達磨雜集論述記》卷第三：
 初、出體者，此論第二、《瑜伽》第五十六皆作是說：約勝義諦，見等非根，亦非識等，眾緣生故，剎那滅故，無作用故，由有和合，假名見等；依世俗諦，見等是根，非彼識等，具五義故。廣如後說。由此，《瑜伽》第二卷說：「見，謂眼根現見外色；聞，謂從他聞，起言說；覺，謂不曾見及不曾聞，但自思惟，稱量觀察；知，謂於內所受所證，所觸所得。」九十三說：「見、知二種，現量所攝；覺，謂比量；聞，聖言量。」準此即說眼根名見，意因耳生，緣教名聞，通緣一切名、句、文三屈曲生故。
陳那說彼聖言量者，比量所攝，故聞是意。因耳聞聲，故耳稱聞，耳實不能緣名等故，非比量故。緣非聖言，亦此聞攝，論多依彼聖言說故。覺者，即是不依見等，獨生意識及第七識。《瑜伽》但說為比量者，依意識說，末那亦能起搆畫故。亦不曾嗅，不曾嘗觸，不曾知證，但起思惟籌量觀察，亦是覺收。論中但舉不曾見聞，舉勝說故。隨五識後所起意識比、非量者，亦此覺收，但舉獨頭，彰勝用故。不爾，便闕此之意識。知者，即是耳鼻舌身、五俱意識、第八心品及諸定心。《瑜伽》別說自內所受所證等故，又說此知現量攝故，即顯見、知唯現量攝，聞、覺二種通比、非量，及顯見、知通有漏無漏，聞、覺唯有漏。諸無漏心緣教生者，知所攝故，非比量故。
​​


問：阿難于時，親見佛說，亦親覺知佛說，何故不言“如是我見、我覺、我知”，但言“我聞”？

#7 答：有三義。

一，欲證深理，欲悟所詮，要依聞教。見、覺、知等，非初達理。雖亦實見等，但得言“我聞”。

二，娑婆世界，以音聲為佛事。欲顯異於諸佛國土，故但言“聞”。諸餘佛土，或以光明、妙香味等為佛事者，經首亦得言“我見、覺、知”等。今顯異彼，故但言“聞”。

三，欲顯智覺菩提，要因熏習方得，若不聽聞正法，三慧無由得生，故經首言“聞”。令熏習增長有漏、無漏，遞相增長，能生出世、世間果等，故但言“聞”。

問：《大般若》等，佛自說言：我從成道，終至涅槃，於其中間，不說一字。何故慶喜謗佛說法，自稱“我聞”？又《升攝波葉喻經》言：已所說法如手中葉，未所說法如林中葉，明佛說法，今言“我聞”，復言不說，一何乖返？

> 註：《升攝波葉喻經》：參考《雜阿含經》卷15（404經）。

#7 答曰：

#8 《佛地論》說：

#9 有義：如來慈悲本願增上緣力，聞者識上，文義相生。此文義相，雖親依自善根力起，而就強緣，名為佛說。由耳根力，自心變現，故名“我聞”。

#10 此師意說：佛有三法，謂定、智、悲三法為體，實不說法。由本因中，願利生故，大悲恒起。眾生久修遇佛善業，今時成熟，自識心上，聞佛說法，變似教生，而實不說。

如曾參之母嚙指，曾參心痛，知母喚而還。母實無言，但有念子之意，風雲相感，其子心疼，變似母喚之相，急歸，果如所說。今佛如母，眾生喻參，有言、無言，其類相似。

亦如女人請比丘說法，比丘私去，實不為說，女人得道，言由比丘之恩。以比丘為增上緣，心厭生死，遂得證果。

眾生以佛為增上緣，自心變似三乘教起，從強緣論，名為佛說，佛實無言。

此言“我聞”，其義亦爾。

#9 有義：聞者善根本願增上緣力，如來識上，文義相生。此文義相，是佛利他善根所起，名為佛說。聞者識心，雖不親得，然似彼相，分明顯說，故名“我聞”。

#10 此師意說：佛有五蘊、十八界等，實有說法利他事業。雖無分利，不起攀緣，任運恒時，隨機說法，作大利樂。

如末尼珠及天帝鼓，雖無有心，為雨眾寶，及為天帝，有說、不說。天帝善業感彼力故，鼓任運鳴，天帝聞之而自嚴警。

#10 今佛亦爾，無心分別說與不說，眾生善業聞法因熟，如來任運現說法事。

此中說法，譬如幻人為幻人說法，名字性離，無有文字，是即解脫，非如妄執，名定屬法，實有能說、能聽、所說。故佛說言：不說一字。夫說法者，無說、無示等。

若如幻士為幻人說，即是非無。

故經說言：說法非有亦非無，待因緣故，諸法立也。

佛既說法，慶喜親聞，故名“我聞”。

此中二解，初是龍軍、無性等一類師解，後是護法、親光一師之義。

> 註：此為基師之解說。

應知說此“如是我聞”，意避增減異分過失。謂如是法我從佛聞，非他展轉，顯示聞者有所堪能，諸有所聞，皆離增減異分過失。非如愚夫無所堪能，諸有所聞，或不能離增減異分。結集法時，傳佛教者，依如來教，初說此言，為令眾生恭敬信受，言“如是”法，“我從佛”聞“，文義決定，無所增減。是故聞者，應正聞已，如理思惟，常勤修學。

> 註：此段文字為《佛地經論》之總結。

#5 2 說教時分

經曰：一時。

#6 述曰：

#7 第二，明說教時分，即化辰也。法王啟化之日，大眾嘉會之時。此就剎那相續無斷，說、聽究竟，隨其分位，總名“一時”。不爾，字等，說、聽時異，云何名“一”？

#8 此中不定約剎那，亦不定約相續，亦不定約四時、八時及十二時，并成道竟，若干時節，名為“一時”。但是說、聽二徒，共相會遇，說、聽究竟，總名“一時”。

由能說者，得陀羅尼，說一字時，於餘一切，悉已演說。或能聽者，得淨耳根，解一字時，於餘一切，悉能解了。

或能說者，經多剎那，或復多劫。其能聽者，亦或乃至多劫聽聞。

故不可定一念、多劫之時節也。

#7 由於一會聽者之機，有利有鈍，如來神力，延短念為長劫，促長劫為短劫。時分別故，論有二解：

> 註：卍續藏：（“延短念為長劫”）“劫”疑“念”。

#8 一者，此“時”，有為法上，分位假立。謂道理時，說、聽之人，五蘊諸行，剎那生滅，無定時體。有酬前引後，現在假法，即說所酬所引之法，假名過去及現在世。聽、說二徒，五蘊假法，事緒究竟，假說為“時”，故總名“一時”。

> 註：參考《阿彌陀經通贊疏》卷1：「第二說教時分也。此有二義：一者道理時，說聽二徒雖唯現在五蘊諸行剎那生滅，即此現法有酬於前引後之義，即以所酬假名過去，即以所引假名未來，對此二種說為現在，此過未世並於現在法上假立，即說聽者五蘊諸法剎那生滅，前後相續事緒究竟假立三世總名一時，[A2]即一生滅之一時也；二者唯識時，說聽二徒識心之上變作三時相狀而起，實是現在，隨心分限變作短長事緒終訖總名一時，如夢所見謂有多生，覺位唯心都無實境，聽者心變三世亦爾，唯意所緣是不相應行蘊法處法界所攝，不別約四時八時，但聽者根熟感佛為說，說者慈悲應機為言，說聽事訖總名時。」(CBETA 2020.Q1, T37, no. 1758, p. 332c5-18)[A2]：即【CB】，那【大】


如算師等，以一算子，經歷諸位，名為一、十、百、千、萬等，其實一物；橫竪不同，得名有異。

此說聽者，現五蘊法曾有名過去，當有名未來，現有名現在，即名為時，說為三世。今此三世，事緒究竟，總名“一時”。

#8 二者，此“時”，說、聽二徒，識心之上，變作行相。三時體起，即是世識。謂是一念，或復多劫，事緒究竟，假名“一時”。

如人夢中，夢見多生生死，謂三世遷流，覺竟但有一虛妄心，知無三世。

> 註：卍續藏：（“夢見多生生死”）一無“夢”字。

今以理說，時體亦爾，但有妄心，變似三世，事緒究竟，總名“一時”，由義說故，唯意所緣，行蘊、法處、法界所攝。

> 註：是不相應行法。

何不別說十二時等？如淨、穢處，晝夜時分，諸方不定。處則方定。故於時中，但總言“一”。

問：處中有淨、穢不定，但說“一”；諸方時不同，何妨亦定說？凡夫見穢處，知聖居淨土，何不別論？此“時”說，準餘知別時。

答：或一剎那，或復多劫，不可定說，準不解故。由是總相，但言“一時”。其延促劫量，或唯識以促延，或所執以雙泯，或依他以妄法，或實性以平等，或聖力以加持，故有延促。無勞疑惑。義準應釋。

#5 3 別說教主

#6 1 初標名

經曰：薄伽梵。

#7 述曰：

自下第三，別說教主。欲歎法出勝人，其法必勝。顯教主中有二：初標名，後歎德。此標名也。

#8 古名“婆伽婆”，義當世尊之號。然義猶闕，所以不翻，漢無此言也。

《瑜伽》第八十三卷云：坦然安坐妙菩提座，任運摧滅一切魔軍，大勢力故，名“薄伽梵”。

#9 《佛地論》言：

#10 謂薄伽聲，依六義轉：自在、熾盛與端嚴，名稱、吉祥及尊貴，如是六種義差別，應知總名為薄伽。

此中意說：若有為此薄伽聲目，必具此德。如是一切如來具有，於一切種皆不能離，是故如來名“薄伽梵”。

#11 謂諸如來：

永不繫屬諸煩惱故，具自在義。

炎猛智火所燒練故，具熾盛義。

妙三十二大丈夫相所莊飾故，具端嚴義。

一切殊勝功德圓滿，無不知故，具名稱義。

一切世間親近供養，咸稱讚故，具吉祥義。

具一切德，常起方便，利益安樂一切有情，無懈疲故，具尊貴義。

#10 或能破壞四魔怨故，名“薄伽梵”。四魔怨者，謂煩惱、蘊、死、自在天魔。破諸有情所修善等，名之為魔。

入第三劫，破煩惱、死魔。將至金剛心，取破其天魔。解脫道起，破其蘊魔。

> 註：卍續藏：（“取破其天魔”）一無“取”字。

若論其相，金剛心時，破煩惱魔。菩提樹下，破自在天魔。捨第五分壽，入無餘滅，破其蘊魔。更留三月，破其死魔。

#11 若其實義，惱亂菩薩，皆名煩惱，二障俱是。金剛心起，永破煩惱魔。二障種有故，解脫道起，永破蘊、死二魔。此依二死作論。其伏天魔，不見文說。

今依一義，十信菩薩，八相成道已，應伏天魔。或十住第六心，始伏天魔。是中永離生死，出三界故，可伏天魔。或入初地，即伏天魔。

《佛地論》初地已上，離麁四魔。隨情取捨，故破四魔，名薄伽梵。

> 註：初地已上諸大菩薩，在淨土中離麁四魔，無五怖畏。https://mubu.com/doc/y3FGFBwmVn

問：佛具十號，何故經首佛教慶喜說此名也？

答：由此一名，世咸尊重，故諸外道，皆稱本師名“薄伽梵”。又此一名，總攝眾德，餘名不爾。是故經首皆置此名。

> 註：此問答是《佛地論》文。

#8 然諸經首，雖標教主，然各不同。

且如新譯《稱讚大乘功德經》，住法界藏諸佛所行，眾寶莊嚴大功德殿法性土中，即法身說。

其《佛地經》，處最勝光耀七寶莊嚴，乃至廣說大寶花王之所建立大宮殿中，十八圓滿淨土之中，報身所說。

其此經首，雖彰佛實德，然稍異餘經。所居即在他化自在天王宮中，末尼殿內，化身所說。

然法性土，雖唯佛居，標德嚴花菩薩亦在彼會。

其淨土中，雖但菩薩，經中亦說有諸天龍。

> 註：無量天龍人非人等，常所翼從。

此經雖但說他化宮，列眾但標十地圓滿諸大菩薩。

此等總明一質異見。《金剛論》說：應化非真佛，亦非說法者，說法不二取，無說離言相。推功歸本，以法身為身，餘身非身。法身為說，二說非說。體依聚義，總名為身。法身總為身說之依、身說之本，二身方起，非是常身及非常說。般若但以法性為宗，意在亡相。二身、二說，皆有相故，名非身說。實此二身亦有身說。欲顯大乘名義深遠，證二空理，方能知說。故假妙土，以顯經深。

> 註：此經說具報身之德，居妙土（欲界之變化土）而非淨土（實報土）。

法性土中言說《稱讚大乘功德經》，理實嚴花但居淨土，不居法性土。法性土中無身、無說，菩薩何由有聽聞等？又為顯正智，內證真空，名居法性土。後智起悲化，名居淨土等，亦無過失。天龍八部，見居化土。

其《佛地經》，欲顯十八圓滿淨土之相，所說五法如來實德，寄淨土說，以顯經深。其實菩薩正智契真，亦居法性。天龍聞法，亦居化土。

其此般若，觀照證實相，一切菩薩及與如來，亡相為本，實皆居法性身，現居淨土。然顯悲深慈厚，歎報身之德，言居化土而說。其聽法者，亦但標勝人，與佛實德相稱，寄化土以彰別意，如下當說。

今言“薄伽梵”，隨應當說，即顯三身皆能說法，徒眾皆有住三土義。唯標報身之德，然則不見經文居自報土說。由此應準佛德及處，以知佛土。

今此“薄伽梵”，準下別德，即報身實德所居之處，即是化土。彰勝身以顯法勝，舉化處以顯經深。欲顯悲智皆是事法修生，不言法性之身土也。

#6 2 後歎德

#7 經曰：

(一)妙善成就一切如來金剛住持平等性智，種種希有殊勝功德。

(二)已能善獲一切如來灌頂寶冠，超過三界。

(三)已能善得一切如來遍金剛智，大觀自在。

(四)已得圓滿一切如來決定諸法，大妙智印。

(五)已善圓證一切如來畢竟空寂，平等性印。

(六)於諸能作、所作事業，皆得善巧成辦無餘。

(七)一切有情種種希願，隨其無罪皆能滿足。

(八)已善安住三世平等，常無斷盡廣大遍照。

(九)身語心性，猶若金剛，等諸如來，無動無壞。

#7 述曰：

#8 此中九句，歎如來德，依諸經論，略為三釋。

#9 第一，且依此經文解。

#10 1其第一句，

總歎如來，兼以下德。餘之八句，別歎如來，列諸德異。

#11 然下正宗，有十四段，以顯世尊十四實德。今此初句總標眾德，餘句別屬功德法門。

“金剛住持平等性智”者，舉次第二“灌頂寶冠超過三界”德，即是十四段中第三段“調伏眾惡普勝法門”，亦是第五“法王灌頂智藏法門”之所顯也。舉下一德，二種法門。

其“種種希有殊勝功德”者，總指餘七句所有勝德。餘十二段所有法門，不可一一具足烈故。

> 註：按：應為：具足“列”故。

#11 此總解已，別解釋者：

“妙”者功德微細故，“善”者非佛不惻故。又內道不了名“妙”，外道不知名“善”。又智深難測名“妙”，福細叵識為“善”。

> 註：卍續藏：（“非佛不惻”）“惻”恐“測”字。

言“成就”者，自在任運能現前義。又剋獲圓滿名為“成就”。

“一切如來”者，欲顯佛德，諸佛共故，由此共故，佛德可尊，是真實德。

#12 梵云“達他揭多”，古云“多陀阿伽度”，此云“如來”。

《菩薩地》說言：無虛妄故名如來。

#13 《涅槃經》云：如過去佛說契經等，不變改故，名之為“如”；從波羅蜜、三十七品、十一空，來至涅槃，故名為“來”。

此意說言：如諸佛等，而說妙法，從修萬行，來至涅槃，故言不虛，是“如來”義。

又言不虛，常行諦語，來至佛位，故名“如來”。

《瑜伽論》云：十號之中，初是總序。若住生死，由行妙行，去至佛位，名“蘇揭多”，號為“善逝”，古云“修伽陀”也。若住彼岸，因如成佛，號曰“如來”。一“揭多”言，義通來、去。如言“蜜多”，通離、到義，此亦如是。

“金剛”者，喻也。平等性智能調眾惡，降伏煩惱，普勝一切，名曰“金剛”，如於金剛，能摧壞故。

言“住持”者，至法王位，能為一切三界勝主，世間所有勝法皆是此智之所住持。令其不壞名“住”，助其生長名“持”。又此平等智是諸智藏，一切福智以此為因。此能住持一切佛德，能滅諸惑，名“金剛住持”，此是平等性智之作用也，內能住持，外能摧壞。

#12 “平等性智”者，非是四智中第二平等性智也。畢竟空寂平等法性，能證之智名平等性智，即無分別智，正能斷惑，為無間道，猶若金剛，即妙觀智中之正智也。

若為住持眾德之本，為能摧壞之根本智，即圓鏡中平等性智。

若能摧壞著生死涅槃，住無所住，即第七識所成平等性智。

若能摧壞二乘、異生一切煩惱，住於慈悲利他功德，即成所作平等性智。

今以正義，即諸智中，隨其所應，證性平等，皆能壞分別及二障等，諸德之本，名為“金剛住持平等性智”。一切菩薩根本所求，如灌頂位之寶冠也。性是無漏，離三界繫，永無分別。

此牒次下第一德已，餘德非一，名為“種種”。

無始未得，名為“希有”。

唯佛乃成，故名“殊勝”。

積力道成，名為“功德”。

此總含下，下自當知。

#10 2第二句云“已能善獲一切如來灌頂寶冠，超過三界”者，即下十四段中，第三“調伏眾惡普勝法門”，及第五“灌頂智藏法門”所顯。

下經解言：若以世間灌頂位施，當得出世灌頂位果。西域世間剎帝利種太子，將受帝王之位，先請有德婆羅門等以為師傅，乘千里象，取四大海水，以吉祥茅，沾彼海水，灑太子頂，令其淨潔，作大吉祥，四方歸伏，方受王位。古翻經云“剎利水澆頭王”，今新翻云“剎帝利種灌頂大王”。王身必是剎帝利種，請婆羅門以為師傅，灌其頭頂，以婆羅門性修梵行，淨戒之族故。剎帝利請灌其頂，此乃效習受法王位之儀式也。

謂第十地究竟菩薩，生色界上大自在宮蓮華臺中，將起金剛定，受佛之位，勝諸菩薩，菩薩中尊，佛之長子，名為太子。十方諸佛是其師傅，各舒慧手及右臂手，以三世佛清淨法水，“灌”灑其“頂”。“頂”謂心首及其頭首。除無始來二障垢穢有漏染污，遍滿清淨無漏潔白殊勝法王位。

> 註：卍續藏：（“法王位”）一無“王”字。

如世太子既“灌頂”已，將受王位，戴王之“冠”，著王之服，處王之殿，佛法太子亦復如是，將受法王、法主之位，戴佛之“冠”，謂一切智、一切種智，是佛心首所戴持故，即是觀照波羅蜜多。此功德法，真實珍“寶”，七聖財中名為慧財，故此冠冕名為“寶冠”。服二際佛功德法衣，即是慚愧柔和忍辱之上衣也。此智慧冠是大智藏，一切善法因此生故，處十方佛空寂寶殿。由戴如是冠、衣等故，無始惡友以煩惱水澆其心頂，生死心首所戴愚癡醜惡冠冤、生死所著無慚無愧剛強佷戾瞋恚惡服，悉得消滅，永為棄捨，永更不入三界牢獄，故名“降伏眾惡普勝法門”，亦名“灌頂智藏法門”。由如是故，為三界主，出諸有漏生死繫縛，“超三界”也。

> 註：卍續藏：（“二際”）“二”一作“三”。
按：若為二際，則為生死、涅槃二際；若為三際，則為​三世之意。【？】
​
王穆提先生補充：
 《大乘法苑義林章》卷第四：
「前後際者，際謂際畔，時分之義。即《阿含》云：「本劫本見、末劫末見。」
八十七云：「諸見依世者，謂依過去及現在世起分別故，名計前際；依未來世起分別故，名計後際。」
此約多分二際道理。如四全常第四常見，見死生故，現在名前。如是等類，多分義故，非據實義。且如五現涅槃論說為後際，然唯現在，故知現在通前後際。名前際者，未來前故，未來因故；或名後際，過去後故，過去果故。由是現在通前後際。辨總名相已。
​​​​

自體無漏，名為“遍”也。故下經云：若以世間灌頂位施，當得出世法王位果。

> 註：卍續藏：“遍”恐“過”字。
按：“超過三界”，是無漏、出世​之意。


#10 3第三句云“遍金剛智，大觀自在”者，即下十四段中，第十二“一切有情住持遍滿勝藏法門”。

謂佛具證一切有情皆如來藏，普賢菩薩自體遍故。能證如來藏遍諸有情，此能證智，名“遍金剛智”，摧滅生死一切障故。然由悲故，觀諸有情身語心行，可濟拔者，應時為現。

故諸有情皆金剛藏，以金剛藏所灌灑故；皆正法藏，一切皆隨正語轉故；皆妙業藏，一切事業加行依故。

由觀有情而起三業，故曰“觀自在”。於求念者，如應利樂，無失時處法器等，故“大觀自在”。如龜茲國聖苾芻尼所現事也。

> 註：十一面觀自在菩薩之傳承祖師，吉祥女比丘尼帕莫【？】

#10 4第四句云“決定諸法，大妙智印”者，即下十四段中，第二“寂靜法性般若理趣現等覺門”。

總一切法不過有二：一，智；二，境。智謂金剛智，境謂一切法。

又有二種：一，能詮；二，所詮。能詮謂法，所詮謂義。

今顯世尊於二、二種，諸法之中，決定悟解，無有疑惑，能知此智，名“大妙智印”。

此智印定二、二種法，離諸疑網，非凡愚所測，名之為“妙”；神用難思，復名為“大”，即觀有“智”，“印”定諸法，無疑惑也。

#10 5第五句云“一切如來畢竟空寂，平等性印”者，即下十四段中，五法門也。

第一，一切諸法，甚深微妙清淨法門。

第四，平等智印，清淨法門。

第七，離諸戲論，輪字法門。

第八，入廣大輪，平等性法門。

第十一，性平等性，最勝法門。

謂昔妄想，計諸法有，今離妄想，計執永除。所執既無，所證亦滿，諸妄永棄，名為“清淨”。

此諸妄想，“畢竟”體空，世出世間，染淨等法，無不“空寂”。

空寂之體，性即真如，即一切法“平等”之“性”。

此理決定遍諸法中，名之為“印”。

佛得此如，一切圓滿，故名“善證”。

> 註：經文爲“圓證”。

然《中邊論》解二十空中“畢竟空”云：為於有情，常作饒益而觀空故，名“畢竟空”。此意說言：為有情故，別觀於空，或觀所為有情為空。此觀有情等，畢竟不可得，畢竟即空，名“畢竟空”。此“畢竟空寂”，一切有情，一切法中，皆悉平等。是諸人、法平等之性，印定諸法，定畢竟空。若計所執、若二空理，皆畢竟空故。此解即是第一“一切法甚深微妙清淨法門”之大義也。

自餘四門，準下應悉，恐文繁廣，故不並釋。

#10 6第六句云“於諸能作、所作事業，皆得善巧成辦無餘”者，當下十四段中，第十“能善調伏智藏法門”之所顯德。

所調伏者，謂諸纏垢忿恚等過，謂佛世尊自能調伏忿恚等過，亦能調伏一切有情纏垢等失，隨其大小、善惡事緣，起纏垢等，如來善巧皆能調伏。成辨此智，一切皆盡，更無遺餘，故佛世尊，自智圓滿，伏眾惡患，亦能調伏諸有情等纏垢等患，亦令乃至得佛菩提，是名“善巧成辨無餘”。但是能伏諸纏垢等，所有方便皆悉成辨，故言“善巧成辨無餘”。

智慧善巧名“能作事業”，所伏忿等名“所作事業”。又智慧方便名“能作事”，其所調伏身語意業，令離纏垢，名“所作事”。

此歎世尊具智方便，善能調伏自他忿等，一切無餘。

#10 7第七句云“一切有情種種希願，隨其無罪皆能滿足”者，顯下十四段中，第十四“甚深理趣最勝法門”。

謂佛世尊由具般若波羅蜜多方便善巧成立勝智，善辨一切清淨事業，能令諸有，皆得清淨。

又以貪等調伏世間，普遍恒時乃至諸有，皆令清淨，自然調伏。

又大貪等，能得清淨大樂、大財，三界自在，常能堅固饒益有情。

由斯陀羅尼，以隱密言詞說其神呪，能受持者一切障滅，隨心所欲無不成辨，乃至廣說。

若離煩惱惡業，諸願世出世間，若今、若後，由“無罪”故，悉能“滿足”。若起煩惱、惡業根本，由有罪故，如是諸願皆不與之。故說世尊不奪有情一切諸願，然不皆與，要除無罪。若起煩惱及起惡願，雖有至誠，亦定不與。如如意珠，所發善願一切皆得。

#10 8第八句云“已善安住三世平等，常無斷、盡，廣大，遍照”者，顯下十四段中，第十三段“無邊無際究竟理趣金剛法門”。

#11 此意總顯般若波羅蜜多，若體、若用，弘廣深遠，不異最勝，是故如來，無邊、無際、一味、究竟。

能觀般若，體、用“廣大”，所以無邊；

能“遍照”故，所以無際；

由“無斷”故，所以一味；

由“無盡”故，所以最勝。

故能觀智，妙知“三世”，知過、未世，猶如現在，名為“平等”。又觀照智，無邊、無際、一味、究竟，能觀三世，若理、若事，事事分明，皆善了達，故名“平等”，其理一相亦名“平等”。若理、若事，皆能了達。故“平等”言，通其理事。

“常無斷盡，廣大遍照”，智之用也。

“善安住”者，能觀之智，妙達三際，名“善安住”。理事之中，皆無謬亂，名“善安住”，於一切時，智用遍了，是此意也。

#10 9第九句云“身、語、心性，猶若金剛，等諸如來無動無壞“者，顯下十四段中，第六段“如來智印金剛法門”，顯第九段“真淨供養無上法門”。

佛具攝受一切如來金剛“身”印，能證一切佛之法身；

具攝諸佛金剛“語”印，於一切法得自在轉；

具攝諸佛金剛“心”印，於一切定當得自在。

具攝諸佛金剛智印，能得無上妙“身、語、心”，“猶如金剛”，“無動無壞”，不為煩惱之所鼓“動”，不為外道魔王破“壞”，令其三業有所“動壞”。以佛三業，智為前導，離諸過失，不可破壞令起過失，故“無動壞”。“無動壞”者，與一切佛功德無差，故名為“等”。

“等諸如來”，即上諸門所說，“一切如來”之妙義也。此如金剛不可動壞。

殊勝三業，由昔因中，如法三業供養諸佛，為法供養故，至佛位，得是果也。真淨供養所得報故，不可動壞。或此三業，非外道惡友所動，非天魔邪朋所壞故，猶若金剛，破滅生死所有三業。

“三業性”者，即三業體，更無他義。

#10 此中九句，顯佛世尊下十四段經所顯功德。

今歎佛德，欲令眾生知佛具德，起殷重心，敬受所說。

或聞此已，當發勝心，欣求證得。

或顯世尊具此諸德，超過一切。

是故所說甚深理趣，最為殊勝，可依修學。

#9 第二，又解：依諸經中說佛具有二十一德，別配此等九句。

> 註：二十一德，以①-㉑標記。

#10 1經文“金剛住持平等性智”者，謂佛“不二現行”②，一向無障殊勝功德；及顯“逮得一切佛平等性”⑤，得一切佛相似事業殊勝功德。如是一句，總顯二德：

#11 謂佛世尊，離諸凡夫現行生死起諸雜染，住著生死；離二乘者現行涅槃一向棄背利樂他事，住著涅槃。世尊無彼現行二障，是故說名不二現行。

> 註：此釋“不二現行”，先引《佛地經論》文，後配釋此經文。下二十一德亦同。

悲智遍故，生死、涅槃，二俱不住，故名“平等”。能破此二障，故假喻“金剛”。住無所住無住涅槃，故名“住持”，住持悲智故。

#11 又逮得一切佛平等性，

謂所證理等、能證智等、所成身等、意業悲行，悉皆“平等”。由此平等，能壞生死，故名“金剛”。平等為依，能持眾德，故名“住持”。今但舉一，此等甚多，故名“種種殊勝功德”。

#10 2經第二句云“灌頂寶冠超過三界”，即佛三德：一者，“一切菩薩正所求智”⑯；二者，“極於法界”⑳；三者，“所行無礙”⑧。

#11 此中初句，成就佛種不斷方便殊勝功德。謂諸菩薩為令佛種無斷絕故，勤修加行，非二乘等。是故佛智唯諸菩薩正所應求。

由此灌頂法王子位，唯第十地，著佛“寶冠”，紹佛之位，非二乘等。

謂令眾生求聽般若甚深經典，擬成種覺，亦是紹繼法王之位。是故若障破滅眾生，不令修學般若經典，即為斷絕諸佛種子。

#11 此第二句，證得果相殊勝功德。謂得窮極清淨法界，此淨法界修道之果。

觀照心中常現前，故喻於頭上所戴“寶冠”。寶冠即是身之上飾，法界亦是功德根本，故喻“寶冠”。

#11 此第三句，降伏魔怨殊勝功德。謂所行者，即色等境。此所行境，擾亂心故，障礙善故，說名魔怨。諸佛世尊心善安住，極悅意境亦不能亂，所有功德極善成滿，一切惡境不能為礙，以能摧伏一切境界，一切所行不能拘礙。

離繫縛法，故至佛位，“超過三界”。

此第二句世尊之德，無始不成，今時始得，名之為“獲”。

> 註：此釋經文“已能善獲”，得、獲，參考俱舍法義。

#10 3第三句云“遍金剛智大觀自在”，即佛三德：一，“不可轉法”⑦；二，“住於佛住”④；三，“於一切行成就大覺”⑬。

> 註：卍續藏：（“住於佛住”）“住”一作“位”。
按：勘《佛地經論》等，應為“住於佛住”​。

#11 此中初句，降伏外道殊勝功德。謂佛正法，一切外道不能退轉，降伏彼已，顯自正道。

以由成就“遍金剛智”，說甚深法，降伏外道。又由成就“遍諸法智”，能說深法，降諸外道。故說此智，喻若“金剛”。言“遍智”者，遍解諸法，一切智也。

此第二句，觀所化生殊勝功德。謂住大悲，晝夜六時觀世間故。

#11 此第三句，於一切乘所化有情，能隨所應示現自身殊勝功德。謂遍了知一切有情性行差別，如其所應現自身故。

“大觀自在”，若觀有情心行差別，不自在者，不能隨類即現其身。由此既能隨應現者，故知佛具“遍智大觀自在”故也。

#11 又初句言“遍金剛智”，是二十一功德之智總句“最清淨覺”①。謂於一切有為、無為，所應覺境，正開覺故；淨妙圓滿正開覺故；又於如所有性、盡所有性，正開覺故。

名“遍金剛智”。

此中二德，今顯創圓，名之為“得”。

> 註：此釋經文“已能善得”。“二德”疑為“三德”【？】

#10 4第四句云“決定諸法大妙智印”者，此智十地分已得之，今顯滿也。顯二種德：一，“於一切法智無疑滯”⑫；二，“於諸法智無有疑惑”⑭。

此中初句，斷一切疑殊勝功德。謂於諸法已得能除一切疑惑決定智故。

#11 此第二句，妙善了達一切法智，能隨所應，恒正教誨殊勝功德。謂於諸法懷疑惑者，無有力能隨應教誨。唯佛世尊證見諸法，智善決定，能隨所應，無倒教誨，無休廢故。

若於諸法不“決定”者，理即不然。

又得三法印：諸行無常，有為別印；涅槃寂靜，無為別印；諸法無我，二法遍印。此三妙理，印定諸法，稱之為“印”。佛得此智，名為“智印”。

#10 5第五句云“畢竟空寂平等性印”者，顯二種德：一，“得佛無二住勝彼岸”⑰；二，“證無中邊佛地平等”⑲。

#11 此中初句，自性身分殊勝功德。佛無二住，即是法身真如為體，無差別相。於中一切二相分別，皆不現行。緣彼勝定常住其中，故名為住。即無二住，名勝彼岸。佛已窮到，故名為得。

此之法身，諸佛共有“平等”之性，要除二我，觀二我“空寂”，方始“圓證”。

#11 此第二句，證真如相殊勝功德。謂真如相，遠離一切有為、無為中邊相故，遠離方處中邊相故，即是佛地平等法性。由證此故，遍知諸法，於中不染。

此真如理，印於諸法，契“畢竟空”，方能證會。

佛皆“圓證”。

> 註：此釋經文“已善圓證”。

#10 6第六句云“於諸能作、所作事業，皆得善巧成辨無餘”者，此顯世尊二種功德：一，“其身流布一切世界”⑪；二，“其所成立不可思議”⑨。

> 註：卍續藏：（“流布”）“布”一作“下”。
按：勘《佛地經論》等，應為“流布”。​

#11 此中第一句，現從覩史多天宮來下殊勝功德。謂現化身，普於一切世界洲渚，同時流下入母胎故。

謂即八相示現成道，此即世尊“能作事業皆得善巧”。化身既爾，他報身等，隨應化現，理亦如是。

#11 此第二句，安立法教殊勝功德。謂佛安立一切法教，超過一切尋思境故。

是則名為“所作事業皆得善巧”。三劫修因，本為有情，現身說法，作大利樂。

今既圓滿故名“善巧成辨無餘”。

#10 7第七句云“一切有情種種希願，隨其無罪皆能滿足”，此顯世尊二種功德：一，“趣無相法”③；二，“不相間雜，如來解脫妙智究竟”⑱。

#11 此中初句，調伏方便殊勝功德。無相法者，即是涅槃。佛善了知三乘有情，隨彼堪能，調伏方便，如實為說，令彼趣證無相法故。

此意說言：“一切有情”，求出生死，皆得涅槃。三乘妙“願”，由“無罪”故，佛皆能“滿”。

#11 此第二句，受用身分殊勝功德。謂受用身不相間雜，一切如來受用身體，各各別故。如來妙智，能令一切有情解脫故，言如來解脫妙智。佛於此智，已得究竟。如來此智，不相間雜。於淨佛土，現受用身。亦不相雜。大集會中現種種身，與諸菩薩受用法樂，亦不相雜。如來於此智，所現身，亦到究竟。

此意即顯如來之智，及所現身，已得究竟，隨諸有情一切“無罪”所樂、所“願”，皆能為現方便，拔濟令離生死，故名“滿足”。

#10 8第八句云“已善安住三世平等，常無斷盡廣大遍照”，此顯世尊三種功德：一，“遊於三世平等法性”⑩；二，“盡虛空性”㉑；三，“窮未來際”㉑。

#11 此中初句，記別三世殊勝功德。謂如現在記別過去、未來世事，皆無礙故。

謂記般若於東北方最後興盛，最初滅之，乃至正法滅盡時事。

於瞻波國，記法當滅，如《正法滅經》，當廣說相。

> 註：瞻波國事為何，待考。【？】

又記菩提樹邊二石菩薩，身若滅盡，正法當滅。今沒至胸，事可驗矣。

記阿輸迦為輪王事，即其證也。

#11 此後二句，自利、利他，二德無盡殊勝功德。謂如虛空，經成壞劫，性常無盡。如來一切真實功德，亦復如是，常無斷盡，如未來際，無有盡期。利他功德亦復如是，窮未來際，常作一切有情利益安樂事。

故“廣大遍照”，即“無斷盡”真實功德之照用也。

#10 9第九句云“身、語、心性，猶若金剛，等諸如來無動無壞”者，此顯世尊二種功德：一，“到無障處”⑥；二，“凡所現身不可分別”⑮。

#11 此中初句，已修一切障結對治殊勝功德。謂已修習一切二障對治聖道，已到解脫一切障處。

所依、所趣，故名為處。由此如來所有三業，皆善無漏，猶如“金剛”，以一切佛，非餘“動壞”。

#11 此第二句，能正攝受無染自身殊勝功德。謂佛自身，非是虛妄分別所起，無煩惱、業、生雜染故。以如來身，非是雜染分別起故。不可分別。

故佛三業，由離過失，猶若“金剛”，不可“動壞”，“等”一切佛。

此中九句，文義開合，總歎二十一德。此中且依《佛地》初釋。恐文繁廣，不錄後師。《攝大乘》等，隨應廣說，不能一一。

#9 第三，又解：此九句經，

#10 初四句，嘆報身。

第一句，總歎四智微圓，報身實德，不論法界。

第二句，歎道勝位尊。

第三句，歎悲深、智遍，二果齊圓。

第四句，歎慧廣智德，總印一切有、空事理，證不謬故。

第五句，歎照寂斷德。此歎法身。

#10 下四句，歎化身。

第六句，歎成巧恩德。

第七句，總歎神通輪，能滿勝願。

第八句，歎記心輪，能為說法。

第九句，歎漏盡輪，能現離染教誡教授。

#10 第一句，總歎四智微圓，報身實德中，

言“金剛”者，總喻四智所依真如，性能摧壞，竝名“金剛”，非皆正有摧壞事用。

#11 言“住持”者，圓鏡智也，即是證於“金剛”真如之“住持”者。此為世出世間眾善之本，又為餘智之根本，故名為“住持”。

#12 依《佛地經》有九圓鏡喻：

#13 一，如依圓鏡，眾像影現，喻如來智鏡，諸處、境、識，眾像影現，故由此名為一切智者。

故佛身諸德，此能“住持”。又由鏡智，自餘相續，出世世善諸處、境、識，皆依鏡智而得生，故名為“住持”。

二，又如圓鏡，無動無搖，眾生觀察自身得失，為欲存德、捨諸失，喻如來鏡智，懸法界幢，無間斷故，無所動搖，無數眾生觀於染淨，為欲存淨、捨諸染故。

> 註：卍續藏：（“得失”）“得”一作“德”。

三，如鏡善鑒，鑒淨無垢，光明遍照，喻如來鏡智，離二障垢，極善磨瑩，為定攝持，鑒淨無垢，作大利樂事，名光明遍照。

> 註：卍續藏：（“鑒淨無垢”）“鑒”恐“瑩”字舛誤。

四，如鏡依緣本質，種種影相生起，喻如來鏡智，恒依緣故，智影相生。

五，如鏡周瑩其面，於一切處為諸影像遍起依緣，喻如來鏡智不斷，無量眾善行瑩，為諸三乘智影依緣。

> 註：應為“無量眾行善瑩”。此中略而不說《佛地經論》第五、六喻。

六，如鏡，大地、大山、宮舍大影可得，而鏡不等大影之量，喻如來鏡智，十地影現，世出世善，一切影現，而智不同彼之分量。

七，又如圓鏡，非處障質影像起緣，喻如來鏡智，非惡友攝、聞不正法障礙眾生智影起緣，彼非器故。

八，又如圓鏡，非處闇質影像起緣，喻如來鏡智，非處樂惡愚昧眾生智影起緣，彼非器故，愚昧重故，雖有三寶良田生長一切善法，不欲聽受、不樂歸依，返信外道，豈非愚癡，尤重覆蔽？故云非器。

九，又如圓鏡，非處遠質影像起緣，喻如來智鏡，非處不淨感匱法業、不信眾生智影起緣，彼非器故。由前身中誹謗正法，經無量劫不聞正法，自業障故；或由無性，不信因緣，非聖法器，故非彼緣。

> 註：應為“如來鏡智”。

由此九喻，隨其所應，與自他身、有性無性、世出世善為因緣故，名為“住持”。

#11 “平等性”者，謂十平等。

> 註：卍續藏：（“平等性”）“性”下一有“智”字。

一，諸相增上喜愛平等法性。謂於相、好，生喜愛故，今證法性，悉皆平等。

二，一切領受緣起平等法性。謂內、外緣起。

#12 三，遠離異相、非相平等法性。

色等諸法變壞等相，不相似故，名為異相；

遠離各別異相，即是共相。

如是共相，以非相為相，即法平等性。故經說言：一切諸法，皆同一相，所謂非相。

#12 四，弘濟大慈平等法性。

#13 慈有三種：

一，有情緣，緣有情為境，初發心菩薩修。

二，法緣，緣正法為境，修正行菩薩多分修，緣教生故。

三，無緣，緣真如為境，無生忍菩薩多修。

此慈雖有所緣，緣法界故，亦名無緣，無分別故。佛皆具有平等福業，長時無間殷重無餘，故名弘濟。

#12 五，無待大悲平等法性。

二乘之悲，不拔一切，唯拔欲界，暫時而轉。

如來普拔，遍緣三界，恒時而轉，無所觀待，恒救不捨，能拔三苦所苦有情，等如一子，不生分別。

此子、非子，及拔、不拔。

如來證得大菩提已，恒作是念：我常安立一切有情，諸善根本，若未悟者，我當開悟。

此亦三種，準慈應說。

六，隨諸眾生所樂示現平等法性。如來雖居無戲論位，由平等智增上力故，大圓鏡智相應淨識，現瑠璃等微妙色身，令諸有情善根成就，自心變似如是身相，謂自心外，見如來身。

七，一切有情敬受所說平等法性。隨眾生樂，如是語業，發生歡喜，如來即現由悲願故，說必稱機，不虛捐也。雖有眾生不順佛語，此是化作，或當有益，後必信受。

八，世間寂靜皆同一味平等法性。有漏五蘊，名為世間，即彼息滅，名為寂靜。生死、涅槃，二俱平等，故名一味。又所執世間，本性無故，名為寂靜。此即顯如，無差別故，名為一味。

#12 九，世間諸法苦樂一味平等法性。

世間有八，謂利、衰、毀、譽、稱、譏、苦、樂。

得可意事名利。失可意事名衰。不現誹撥名毀。不現讚美名譽。現前讚美名稱。現前誹撥名譏。逼惱身心名苦。適悅身心名樂。

聖者居中，恒常一味，得利不高，遇衰不下，乃至遇苦無患，得樂無愛，應如虛空，平等一味。

十，修植無量功德究竟平等法性。功德即是菩提分等，熏種、長養、成熟、解脫，名為修植。

具此十德，名“平等性智”。

又有二平等。謂一切有情平等、諸佛平等，如《攝大乘》等解，轉第七得。因昔有我，此彼不等，今離我故，名等平等。

> 註：應為“三平等”【？】《攝大乘論》：悟入此故，入極喜地。善達法界，生如來家，得一切有情平等心性，得一切菩薩平等心性，得一切佛平等心性。

#11 “種種希有殊勝功德”者，即妙觀智及成事智，各有十因。

#12 妙觀察智，十種因者：

一，建立因。此智住持一切陀羅尼門、三摩地門，無礙辨說諸佛妙法，謂十力等。

二，生起因。此智能為頓起一切所知無礙妙智，種種無量相識因緣，謂一切智能頓了知一切境相，一切境相頓起生因也。

三，歡喜因。此智可玩，波羅蜜多、菩提分法、十力、無畏、不共佛法之所莊嚴，甚可愛樂。

四，分別因。此智之上，世及出世，衰盛因果，三乘圓證，無餘觀察妙飾間烈。世間惡趣善趣以為衰盛因果，出世以二乘大乘為衰盛因果也。又有異解，如《佛地》第五。

> 註：應為：妙飾間列。

五，受用因。此智助平等智為增上緣，擊發鏡智相應淨識，現受用身，種種眾會威德熾盛，雨大法雨，為令十地諸大菩薩受大法樂；亦助成智，現變化身，乃至為令地前所化，受用法樂。

六，趣差別因。此智之上，無邊因果，五趣差別，具足顯現。

七，界差別因。此智之上，無邊因果，三界差別，具足顯現。

八，雨大法雨因。此智之上，諸佛菩薩威神所引，廣大甚深教法可得。

九，降伏怨敵因。此智之上，一切天魔、外道、異論所不傾動，甚深法界教法可得。

十，斷一切疑因。妙觀察智，不愚一切自相、共相之所圍繞故。此中廣辨自、共相體。

> 註：卍續藏：（“不愚”）“愚”恐為“誤”。
按：勘《佛地經論》，應為“不愚”​。

此等十因，廣說其相，如《佛地論》。

#12 成所作智，十種因者：

#13 謂三業化：

#14 一，身業化。此有三種：

一，現神通化。由是如來示現種種工巧等處，摧伏諸伎傲慢眾生，以是善巧方便力故，引諸眾生令入聖教、成熟、解脫。

二，現受生化。由是如來往諸眾生種種生處，示同類生而居尊位，由其示現同類生故，攝伏一切異類眾生。

#15 三，現業果化。由是如來示現領受本事、本生，難修諸行。

如契經說：如來先世迦葉佛時，作是罵言：何處沙門剃除鬢髮，有大菩提？無上菩提極難得。故由彼惡業，今受如是難行苦果。此言亦是為止惡行，現化所作。若不爾者，何有繫屬一生菩薩，已曾親事無量如來、植諸善本、性憶宿命，更起如是動語惡行？當知此言，為欲化度宜聞此言而得度者，令於佛所離此言故。

#14 二，語業化。此亦三種：

一，慶慰語化。由是如來宣暢種種隨所樂法，文義巧妙，小智眾生初聞尚信，謂佛言音具六十德，諸凡愚慧暫時得聞，尚生信解，何況其餘聰慜者慧？

二，方便語化。由是如來立正學處，毀諸放逸，讚不放逸。又復建立隨信行人、隨法行等。由大悲故，為諸有情安立學處，令伏諸惡，修世間善。安立聖道分位差別，令入正道，出離三界。

三，辨揚語化。由是如來，斷諸眾生無量疑惑，謂成事智，隨諸眾生意樂差別，現化語業，說種種義，斷諸疑惑。謂發一音，表一切義，令諸有情隨類獲益。佛以一音演說諸法，眾生隨類各得解等，此由如來本願所引，不思議力。若作化身，一質異見，利樂事成。

#14 三，意業化。此有四種：

#15 一，決擇意化。由是如來決擇眾生八萬四千心行差別，謂諸有情八萬四千諸垢塵勞心行差別，此能障礙八萬四千波羅蜜多、陀羅尼門、三摩地等，如《賢劫經》廣說其相。

> 註：六度無極：https://mubu.com/doc/1q5xgtPnGOT

所謂最初修習行法波羅蜜多，乃至最後分布佛體波羅蜜多三百五十，一一皆具六到彼岸，如是總有二千一百。

對治貪、瞋、癡及等分有情，心行差別，八千四百。

除四大種及六無義所生過失，十轉合數，八萬四千。

修習此故，後得成就八萬四千陀羅尼門、三摩地等。此猶略說，廣則無量。

二，造作意化。由是如來觀諸眾生所行之行，行與不行，若德、若失，為令取捨造作對治。謂隨觀察一切有情所行之行，若諸惡行，不行有德，行即有失。若諸善行，行即有德，不行有失。如是觀察為欲令彼取德、捨失，於德造作住持對治，於失造作遠離對治。

三，發起意化。由是如來為欲宣說彼對治故，顯彼所樂名句字身。謂隨眾生所樂說法，令起愛樂，發生對治。

四，受領意化。由是如來於定、不定、返問、置記為記別，故隨其所應，受領去、來、現在等義。此四即是一向、分別、返問、置記，四種論說，謂三寶性、良福田等。

此三業化，即三神變，謂神通、記說、教戒三種。由此義故，說佛世尊名大聖智藥。能除一切煩惱病故。

> 註：卍續藏：（“大聖智藥”）一無“聖”字。
按：勘《佛地經論》為“大智藥”​。

妙觀察智、成所作智，各有十因，故名“種種希有功德”。

此句總顯報身實德，故以四智初門讚述。餘色、非色，諸有為德，皆是四智品類攝故。

#10 第二句云“灌頂寶冠超過三界”，此歎道勝位尊。

出第十地灌頂位已，戴佛“寶冠”，殊勝妙智，身淨無漏，離諸繫縛，非界所攝故，名“超過”。由此二乘、異生、外道，位皆卑下故。

《十地》云：有此淨土，出過三界，第十地菩薩當生其中。彼土處所，不離三界，以離繫縛故，名“超”也，非彼攝故。如來之身亦復如是，非有漏故，名為“超過”，非離三界，別處生也。

#10 第三句云“遍金剛智大觀自在”者，歎悲深、智廣，二果齊圓。

因中修行自利利他，悲、智為因，果道成滿。果既了知諸法，名“遍金剛智”。

能證遍智，能摧二障，故喻“金剛”。或所破二障，堅窂難壞，亦喻“金剛”。能證遍破猶如金剛煩惱、所知真實妙智，名“遍金剛智”。

得此智覺，能悲拔濟一切有情，自利智圓，利他悲滿，名“觀自在”。隨其眾生，三業求願，即能悲拔，無有遺漏，名“大觀自在”。

顯佛諸德，莫過此二，攝法周盡，隨應廣。

#10 第四句云“決定諸法大妙智印”者，歎慧廣智德，總印一切有、空事理，證不謬故。

智有二種，二種無智皆已斷盡，故得二智。有為智能知有為定無常，無為智能知無為定寂靜。此二無我，“印”法定然，必無猶預，故用廣大，名“大妙智印”。若無此智，於“法”不能“決定”智起。

> 註：卍續藏：（“二種無智”）“智”一作“知”。

#10 第五句云“畢竟空寂平等性印”者，歎照寂斷德。此歎法身。

要斷二障，方證二空。二空之理，“印”定諸法。諸法平等，皆由二空。由二空門，證此法性，名“平等性”。

然“畢竟空”但能入門，非平等性。“平等性”者，真如之體，非空非有。今從方便，名“畢竟空”。由觀有情，為“畢竟空”所證得故。佛已圓得，故名為“證”。

#10 第六句云“於諸能作、所作事業，皆得善巧成辨無餘”者，下四句歎化身。此歎成巧恩德。

#11 謂佛世尊，大悲熏煮，六時驅逼，為利有情，為現方便報身、化身，如應說法，利樂菩薩及二乘等。

其平等智，擊發鏡智，為諸菩薩現他報身，妙觀察智於中說法，斷眾疑網；

成所作智，擊發鏡智，起變化身，為二乘等現化身語，妙觀察智於中說法，斷諸疑網。

成所作智現三業化，總有十種，如此中解釋初句總德中解。此成事智及平等性智，名為“能作事業”。其十種化，平等智等之所作事，名為“所作事業”。

世尊於此能作、所作，皆得“善巧成辨無餘”，一切皆得善巧滿故。

#10 第七句云“一切有情種種希願，隨其無罪皆能滿足”者，歎神通輪能滿勝願。

由佛具有神通威力，一切有情，世及出世諸“無罪”願，“皆能滿足”，然不皆與，故說為“能”，恐諸有情增惡業故。謂見貧者常求其財，應亦施與，然得財已，增長惡業，所以不與。《攝大乘》云：寧使貧乏於財位，遠離惡趣諸惡行，勿彼起過亂諸根，能感當來眾苦器。諸根缺等，類此應知。

#11 若求智門，“無罪”福慧，然必皆與。

> 註：卍續藏：（“智門”）“門”一作“明”。

如末利夫人，願為王妃，後獲聖果；

五百聖種，願見佛身，說本生事；

迦葉夫婦，願為道心夫妻眷屬，後得聖果；

阿育王女，願得錢施，後為王女。

此等皆是“無罪”之願，“皆能滿足”。不同父母亦與其子有罪之願，無罪希願，則不能與。

#11 又現神通，隨其宜現，佛則為現，“滿足”所求。

如為優樓頻螺迦葉三人等，現神通事；

如為調伏劫比拏等現大神通，令其入道。

皆“滿”勝願也。

#10 第八句“已善安住三世平等，常無斷盡廣大遍照”者，歎佛世尊，記心輪能為說法。

天眼通，知現在世，如知人間牛產犢事。

生死智，知未來，知未來婆羅門等旃遮，謗已後自敗事。亦知欝頭藍子生天已，為著翅狸，後入地獄事。

> 註：《大毗婆沙論》：毀：謂戰遮 （Savca） 婆羅門女及孫陀利 （Sundari）謗佛，聲遍十六大
國。​《大智度論》：鬱陀羅伽仙人……生非有想非無想處，於彼壽盡下生作飛狸。
卍續藏：（“翅狸”）“狸”一作“貓”。​​
按：應為“翅狸”。勘《阿毘曇毘婆沙論》卷32：「憂陀羅摩子因緣……作著翅狸。」(CBETA 2020.Q1, T28, no. 1546, p. 237b13)。​


以宿住智，知下乞兒久發善根，為其說法，拔濟饒益。

記別“三世”而為說法，行利樂事無有差別，名為“平等”。

能觀此智相續現前，“常無斷盡”，無所不知，“廣大遍照”。

#10 第九句云“身、語、心性，猶若金剛，等諸如來無動無壞”者，歎漏盡輪，能現離染教誡教授。

三身之中，惑業皆盡，故似“金剛”，“等”於諸佛。不為一切外道、天魔、生死惡友之所“動”亂破“壞”，令起惡業等也。由三業中，一切漏盡，故能教誡教授眾生，故名漏盡。如《對法論》第一疏解。又第四解。

> 註：卍續藏：（“三身之中”）“身”恐“業”字。
第四解為何？待考【？】​

此中九句，初之一句，總歎四智法身報身。次有二句，歎位尊德廣。次三句，別歎三德。後三句，別歎三神變。

欲令眾生聞佛功德，生勝歡喜，殷重聞法，起趣求故。佛具此德，以歎經初，令知所說，最勝妙故。

般若理趣分疏卷第一終

#5 4 明說教處

#6 1 處尊勝

大般若波羅蜜多經般若理趣分述讚卷第二

大慈恩寺沙門　基撰

經曰：是薄伽梵，住欲界頂，他化自在天王宮中。

#7 讚曰：

> 註：此下，基師由“述”轉“讚”。

#8 自下第四，明說教處。於化土中，略彰四德，以顯經勝。舉化勝處，以表報身及法身土，亦含實德。

第一，處尊勝，在欲極天他化宮故。

第二，同居勝，諸佛曾遊大寶殿故。

第三，嚴麗勝，無價末尼鎣眾寶故。

第四，愛重勝，賢聖天仙所欣樂故。

#8 此文第一，處尊勝也。

“是薄伽梵”者，指說教主，即能住人。

“住”者，依止居處之義。

“欲”，者貪愛，即是婬觸、段食之貪。

“界”者，族類疆畔之義，界由欲生，能生於欲，名為欲界。如胡椒飲，如金剛環。

“頂”者，頭頂高極之義。此於欲界六欲天中，最高勝處，名“欲界頂”。

雖言勝處，仍未顯名，為顯天名，故經次言“他化自在”。諸天福力，隨欲所須，如應即現。然第五天，業既殊勝，則不如是隨欲化物，但以生得變化之力，變作種種所須之具而受用之。今第六天，業更殊勝，雖有眾具隨欲即現，亦能自變化作眾具，而不受用，要待他天變為樂具，自方受用，業力勝故。由如是義，名“他化天”。

就此天中，非無貴賤臣主等別。今處彼天，貴主所居，非住臣賤下惡天處。故經復言“天王宮中”，欲顯法尊，說必依於上極勝處，非於餘下也。如證菩提，要金剛座，說此勝法，必他化宮。如《十地經》，依勝處也。

此表報身，住無漏淨土之中；亦表法身，住離貪欲究竟極處清淨法界。證此法者，能作利他之勝事。故亦為利他，處於淨土及法性。無分別智及後得智，神用無方，名為“自在”。此乃諸天法王曾居之宮室也。故餘經言：畢竟空寂以為舍。

故三身利物，各各別故，所居之土，亦各別也。

寄在“天宮”，彰處尊而法勝；標居“界頂”，顯妙理以幽深也。

#6 2 同居勝

經曰：一切如來嘗所遊處，咸共稱美，大寶藏殿。

#7 讚曰：

#8 此即第二，同居勝也。

“嘗”者，曾也。

“遊”謂遊陟。

“處”謂安處。唯一佛住、諸佛不居，則非好處。今顯十方過現諸佛，皆曾於此他化天宮，遊陟安處，諸聖共履，故知勝處。

設後諸佛，現雖不住，皆共“稱”揚，讚“美”其宮。“稱”者稱揚，“美”者歎美。

天王宮中，舍有無量，今佛居彼“大寶藏殿”。眾珍所成，名之為“寶”。以寶為藏，名為“寶藏”。寶藏即殿，名“寶藏殿”。殿既高廣，復以貴寶之所莊嚴，名為“大寶”。佛居天宮內，“大寶藏殿”中住也。

此意總表報、法二身，無分別智及後得智，居過現佛曾所遊處，并共稱美大寶藏殿。亦顯諸佛共居、同讚，故知處勝。

佛受用身住報土，及後得智分別法性義，名為“遊”。無分別智住法性土，遊戲如理，號為“處”。

由受用土，具十八德；法性之土，具含萬善。所以諸佛，常共讚歎此二土故，名“共稱美”。“稱”者稱揚，顯名言之所不及；“美”者歎美，假言詮以談實德。

廣同法界名“大”，萬德所成名“寶”，含容眾善名“藏”，空寂之室名“殿”。

報、法二身，初、後二智，常居此處，說法利他。

諸佛同居，彰共遊而處麗；三明竝讚，示具德以號藏。

#6 3 莊嚴勝

#7 1 明總嚴

經曰：其殿無價末尼所成，種種珍奇間雜嚴飾。

#8 讚曰：

自下第三，莊嚴勝也。於中有三：一，明總嚴；二，列別嚴；三，列餘嚴。此總嚴也。

梵云“末尼”，此云“如意”。其殿既以“無價”如意神珠所成，加以帝青、大青、石藏、杵藏，四寶四色、七“珍”七光，間錯莊嚴，朱紫交映。

> 註：慈海宋順註：摩尼，正云末尼，即珠之總名也。此云離垢。

此意總表：法性之殿，如如意珠，無為萬德之所“嚴”鎣；受用土殿，般若為體，同彼末尼，有為眾善之所莊“飾”，義同“間雜嚴飾”其殿。

二大殿二身所居，如如意珠，隨欲所求，一切皆得。

末尼“無價”，更飾之以七珍；境智莫方，加嚴之以萬德。此其總嚴也。

#7 2 列別嚴

經曰：眾色交映，放大光明。

#8 讚曰：

自下第二，列別嚴也。於中總有十四別嚴。此有二嚴也。

七珍間錯，所以“眾色交映”；四輝𭀬燿，故能“放大光明”。又朱紫相雜，舉事而論“交映”；素黃飛彩，離質而放“光明”。

此意總表：法性無著，約緣涅槃分四，譬猶交映，任物以成眾色。又智分真、俗，似眾色而交映。

此二齊垂教彩，若色以放光明，既有照耀之功，兼資破闇之力。故此二句，即是二嚴。

經曰：寶鐸、金鈴，處處懸列，微風吹動，出和雅音。

#8 讚曰：

此有四嚴：一，懸寶鐸；二，列金鈴；三，吹動以微風；四，發音而和雅。

既鏗鏘以振響，足觀聽以明心。

此意：運以六通，同“寶鐸”而振駭；飛乎四辯，若“金鈴”而驚濟。

隨機往利，“處處”之義顯然；愍物宣揚，“懸列”之言攸顯。

若不大悲之“風”飄扇，七辯之“音”無發。故知感應道成，智悲之德被也。言七辯者，所謂捷辯、迅辯、應辯、無疏謬辯、無斷盡辯、凡所演說豐義味辯、一切世間最勝妙辯。六通等義竝如下釋。

> 註：此中“捷辯”應作“無礙辯”。【？】據《大般若經》卷四九九所載，七辯為：(1)無礙辯，相當於利辯。(2)無斷盡辯，相當於不盡辯。(3)無疏謬辯，相當於不可斷辯。(4)應辯，相當於隨應辯。(5)迅辯，相當於捷疾辯。(6)諸所演說豐義味辯，相當於義辯。(7)一切世間最勝妙辯，相當於一切世間最上辯。 

經曰：綺蓋、繒旛、華幢、綵拂、寶珠、纓絡、半滿月等。

#8 讚曰：

#9 此有八嚴：

羅“蓋”扶疎，飛圓華而孕“綺”；霞“旛”飄颺，曳曲𭛙以疑虹。

> 註：大正藏作“𭛙”，原本為“影”字。CBETA：𭛙【大】，影【校異-原】。

“華幢”肅以干雲，“綵拂”嚴而曳地。

明“珠”磊磊，映明銀星；珍“纓”絡絡，潔逾金鏡。

輪低翠嶺，同浮“半月”之暉；璧掛青巖，如含“滿月”之彩。

即其化土所居天宮之麗飾也。

#9 此意總顯：報、法二土：

四無量，如“綺蓋”以蔭群生。

四總持，若“繒旛”而轉眾惡。

三三摩地，喻彼“華幢”，百千功德所莊飾故。

四種攝事，譬斯“綵拂”，垂遍含生拂塵垢故。四總持、三三昧，皆如下釋；四無量、攝事等，不異常談。

三念住，為“寶珠”，恒時平等故。

四弘願，為“纓絡”，助嚴眾行故。

無畏為“半月”，能破外道，消除邪惡故。

十力為“滿月”，能破天魔，令除諸惡故。或以六度為“寶珠”，通攝萬行故。

三念住者，謂一分讚不生愛，一分毀不生瞋，於一會中，半讚、半毀，不愛、不恚。於此三中，但住大捨，名為念住。

四弘願者，一，未離苦願離；二，未得樂願得；三，未發心修斷，願發心修斷；四，未成佛者，願早成佛。

無畏、十力，至下當知。此上第二，列別嚴也。

#7 3 列餘嚴

經曰：種種雜飾而用莊嚴。

#8 讚曰：

此即第三，列餘嚴也。末尼之殿，大嚴如是。子細別嚴，今總彰舉。

所謂戶牖、軒窓、甍棟、蘭楯，皆隨具有。

即顯解脫、勝處、遍處、無諍、願智、永斷習氣、一切種妙智，百千功德所嚴二土，有為、無為，理應爾故。

#6 4 愛重勝

經曰：賢聖天仙之所愛樂。

#7 讚曰：

此即第四，寶重勝也。

> 註：前文作“愛重勝”。

五乘凡夫曰“賢”，三乘證果曰“聖”，五趣之極曰“天”，人有神德曰“仙”。

寶而重之為“愛”，欣求傾渴為“樂”。此化土也。

今顯三乘之中，若凡、若聖，俱生愛重，欣求趣證，名為“愛樂”。此顯法、報二身，隨應土也。

#5 5 教所被機

#6 1 舉數

經曰：與八十億大菩薩俱。

#7 讚曰：

自下第五，教所被機。然此經中，實通凡聖。如下經云：金剛手等諸大菩薩，及餘天眾，聞佛所說，信受奉行。“金剛手等”，聖人眾也。“餘天”等者，凡夫眾也。故知此會，凡聖兩集。又準化處在他化宮，顯居化土，理然天宮非是淨土。若準《十地》，諸大菩薩者，即應化處，不說天宮。由此人處，影顯可知。

> 註：何謂人處顯可知處【？】

處說“天宮”，彰凡夫皆居穢土；眾標“菩薩”，明大士咸處淨方。然則教迹幽深，非愚所測故，乃但題“菩薩”，應此通機。化處舉勝，而說“天宮”，聽眾標尊，但言“菩薩”，理兼通也。又法門仲邃，但被一乘之人；玄宗寥廓，遂隔二乘之眾也。

> 註：卍續藏：（“仲邃”）“仲”恐“沖”字。

#8 此被機中，文勢有四：一，舉數；二，陳德；三，列名；四，彰軌。此舉數也。

“與”者，兼并及會之義。

十萬為“億”，“八十億”者，八百萬也。

#9 所言“大”者，略有四義：

一，數大，八百萬菩薩，會集聽法故。

二，德大，皆具總持等諸大功德故。

三，業大，竝具妙辯才，說法利生故。

四，名大，如金剛手等，十地滿名故。

“菩薩俱”者，顯教深妙，唯被上機。欲令有情，得希有法，精勤渴仰，信受奉行故。

#6 2 陳德

#7 1 列名

經曰：一切皆具陀羅尼門、三摩地門、無礙妙辯。

#8 讚曰：

#9 下陳德也。於中有二：初，列名；後，例指。此列名也。

“陀羅尼”者，此云總持，以念慧為性。此有四種：法義及明呪，能得菩薩忍。法謂能詮，於一名等中，持諸名等故。義謂所詮，於一義中，持諸義故。呪如下說。能得菩薩忍者，謂有一呪，速得菩薩無生法忍。彌勒菩薩說：壹胝密胝吉胝思羼底(丁履反)鉢陀膩莎訶。

> 註：《瑜伽師地論略纂》曰：「論云：陀羅尼有四種：一法，二義，三咒，四能得忍。（中略）法陀羅尼以法為境，即能詮名言，以念慧為體。義陀羅尼其體同法，唯境界異。其異者何？所詮義為境，謂無量義意越等，即唯在意地。咒陀羅尼以定為體，依定持咒令不忘故，以咒為境也。能得忍陀羅尼者，以無分別智為忍體，即證真如。

“三摩地”者，此云等持，舊云三昧。謂諸有漏、無漏等定，皆能平等持心於境，名曰等持。謂大空等、三三昧等。

“無礙妙辯”，謂法、義、詞、辯說無礙。

初之二德，舉自利行，第三之德，舉利他行。此三體性、依處、修法、得位，一切義門，如別處說。

#7 2 例指

經曰：如是等類無量功德，設經多劫說不能盡。

> 註：卍續藏：（“說不能盡”）“說”經本作“讚”。

#8 述曰：

> 註：此下由“讚”改“述”，不知何故【？】

#9 此指例也。

“劫”者，時分。菩薩修因，時、行並大，故讚“功德”，經劫不窮。謂轉法輪、無生忍等，恐文繁廣，故例指也。

#10 何故須讚菩薩功德？

為捨眾生輕慢心故。有作是言：諸聲聞眾，久修梵行，諸菩薩眾，應當敬禮。

又令眾生起淨心故，菩薩尚有如是功德，何況如來？故諸有情，至心歸禮，竝願速證。

#6 3 列名

經曰：其名曰：金剛手菩薩摩訶薩、觀自在菩薩摩訶薩、虛空藏菩薩摩訶薩、金剛拳菩薩摩訶薩、妙吉祥菩薩摩訶薩、大空藏菩薩摩訶薩、發心即轉法輪菩薩摩訶薩、摧伏一切魔怨菩薩摩訶薩。

> 註：大正藏：原本冠註曰：此疏原本，自下牒經，舉前後文置“乃至言”，省略中間，贊主疏述，體例多爾。而今為便檢讀，牒經具文，除疏“乃至”二字，尚恐失本，製加以「」幟其新增，覽者應知。
按：​此為日本學者征引原文之工作，應當隨喜讚歎。

#7 述曰：

下列名也。此有八人，舉其勝者。

#8 言“菩薩摩訶薩”者，

“菩提”言覺，即一切智。“薩埵”言有情，即求菩提之有情也。此通三乘。“摩訶”言大，“薩埵”如前，為簡取大，故言“摩訶薩”。

又“菩提”者，所求之果智境也；言“薩埵”者，所為拔濟之有情悲境也，即是自利利他二德。

又“薩埵”者，是勇健義，精進勇猛，求大菩提，故言“菩薩”。

此後二解，許通凡聖。今取第十金剛心者，故復說言“摩訶薩”也。

言“金剛手”，“手”者，取義、執義。常起信手，取諸功德故。起智慧手，執受金剛本法性故。又信、智二手，猶如“金剛”，堅固難壞，非邪惡友所能壞故。

“觀自在”者，即觀世音。“觀”謂觀察，觀諸有情，身、語、心性。受苦惡時，或祈念時，應時為拔，往詣救護，名“觀自在”，神用無方，得“自在”故。

“虛空藏”者，以空為“藏”，藏諸珍寶。見諸有情，貧無財寶，從“虛空”中，雨種種寶，施貧乏故。

“金剛拳”者，“拳”者，破壞擊碎之能，發起堅固智慧之“拳”，擊破生死煩惱業等。如以“金剛拳”，擊碎諸物，因以名也。

“妙吉祥”者，即文殊師利，先云妙德。“妙”者善義，由善能作勝福利事，饒益有情，名“妙吉祥”也。

“大空藏”者，“大空”即是遍滿法界，真如空理以此為“藏”。為諸有情說大空法，以此法施，令諸有情皆獲種種聖法財寶，名“大空藏”。

“發心即轉法輪”者，“輪”謂摧伏、移轉之義。“法”謂教法，如《法輪章》說法輪義。此大菩薩，從初發心，終至十地，凡所舉措，身語意業，皆為有情，說深妙理，轉大法輪，行饒益故。

> 註：法輪章，可見《⼤乘法苑義林章卷·總料簡章/三輪義林章》。


“摧伏一切魔怨”者，“魔”謂四魔，如前已說。此四能破有情善事，為眾生“怨”。此大菩薩，住金剛心，離分段死，及諸煩惱，故能“摧伏一切魔怨”。

#8 此八名中，

金剛手智，取善為名；

觀自在悲，拔苦為號；

虛空藏，濟貧為字；

金剛拳，破惡為能；

妙吉祥，作善為目；

大空藏，顯真為稱；

轉法輪，說法為利；

摧伏魔怨，害賊為益。

或智慧、慈悲一對，或顯真、顯妄一對。拳如妄法故。

> 註：“拳如妄法故”似疑錯簡【？】

或顯有為、無為善法一對，或進善、破惡一對。隨其所應，準名知義。

#6 4 彰軌

經曰：如是上首，有八百萬大菩薩眾，前後圍遶。

#7 讚曰：

#8 此第四，彰軌也。

“八百萬”者，八十億也。

言“前後”者，以方為首，故有前後。各見世尊，在其前坐，為其說法，既無背面，寧有“前後”？如珠星而拱朗月，譬金山而輔妙高，若眾梵之繞梵王，似諸天之圍天帝。尊人重道，渴法希益，翹注一心，冀聞深致。

#5 6 歎法勝德

經曰：宣說正法，初、中、後善，文義巧妙，純一，圓滿，清、白，梵行。

#6 讚曰：

#7 此即第六，歎法勝德。

“宣說正法”是總句也。刊定可軌，離邪分別，名為“正法”。“宣”顯未聞，為初開智；“說”彰舊理，為久悟人。

#8 “初、中”等者，總有十德，以彰教勝。

#9 《瑜伽師論》八十三云：一，初善；二，中善；三，後善；四，文巧；五，義妙；六，純一；七，圓滿；八，清淨；九，鮮白；十，梵行。彼自釋言：

#10 初善者，謂聽聞時，生歡喜故。

由法殊勝，初有聽聞，即令生喜。

#10 中善者，謂修行時，無有艱苦，遠離二邊，依中行故。

既聽聞已，正修行時，遠離苦樂邪怠二邊。依處中行，以求出世，故中善也。

> 註：卍續藏：（“邪怠”）“怠”一作“惡”。

#10 後善者，謂極究竟，離諸垢故，及一切究竟離欲為後邊故。

謂佛言教，理極究竟，性離諸垢，能現涅槃，依修行者，能離欲故。

#10 文巧者，謂善緝綴名身等故，及八語具得圓滿故。

八十一云：先首、美妙、顯了、易解、樂聞、無依、不逆、無邊，名八語具。如彼廣說。其能詮文，善能緝綴。

#10 義妙者，謂能引發勝利樂故。

其所詮義，能引利樂。

#10 純一者，謂不與一切外道共故。

其所說法，唯佛能說，諸外道等不能說故。所說法中，非雜外道邪惡法故。

#10 圓滿者，謂無限量故，最尊勝故。

教廣無限，義深無量，其修學者功德無量，故最尊勝。

#10 清淨者，謂自性解脫故。

其所說法，一剎那中亦無過失。離三毒根，離諸繫縛，故性解脫，非有三毒而起說故。

#10 鮮白者，謂相縛解脫故。

> 註：應作“相續解脫”。

非唯一念無其過失，相續論之亦離諸過。又前清淨，法體離過，此中鮮白，能令覺者身亦鮮白。

#10 梵行者，謂八支聖道。此出梵行之體。當知此道，由純一等四種妙相之所顯說故。

八聖道，名為梵行。若依此解，與古不同。

此上十德，總顯經勝。

#4 （二）應機廣說分

#5 1 明菩薩境

#6 1 明體境

#7 1 甚深微妙清淨法門

#8 1 初敘世尊所說法門之名

經曰：爾時，世尊為諸菩薩，說一切法甚深微妙般若理趣清淨法門，此門即是菩薩句義。

#9 讚曰：

#10 自下明第二，應機廣說分。

#11 於中總有十四段經，合之為三：初六段明菩薩境，次六段明菩薩行，後二段明菩薩果。

> 註：慈海宋順註中，十四法門分別對應：金刚手菩薩、大日覺王、釋迦如來、觀自在菩薩、虛空藏菩薩、金剛拳菩薩、文殊菩薩、轉法輪菩薩、大空藏菩薩、摧伏一切魔怨菩薩、普賢菩薩、住持藏法如來、外金剛部、毗盧遮那佛。

#12 一切佛教所詮義理，不離此三。

說境，先令知法染淨、因果善惡，此可欣厭、此可修斷。

說行，次令知依境起行，修斷之法。

說果，後令知行行得果，殊勝之相。

#12 初六段明境，復分為三：

#13 初二段明體境：

第一，甚深微妙清淨法門。即是對妄顯真，實相真如境體。

第二，寂靜法性現等覺門。即是除闇，顯於觀照正智境體。真如是性，正智是相，說有前後，下皆準知。

#13 次二段明行境：

第三，調伏眾惡普勝法門。由觀實相，能伏眾惡。

第四，平等智印清淨法門。由觀觀照，智慧照明。

#13 後二段明果境：

第五，法王灌頂智藏法門。顯由二行，得位財果。

第六，如來智印金剛法門。顯由二行，得自體果。

#12 次六段明行，復分為三：

#13 初二段，明依實相斷修之相。

第七，離諸戲論輪字法門。由觀無相，斷分別故。

第八，入廣大輪平等法門。由觀平等，修證真故。

#13 次二段，明依觀照修斷之相。

第九，真淨供養無上法門。由依觀照，修真供養故。

第十，能善調伏智藏法門。由依觀照，能除忿等故。

#13 後二段，明依二法遍修之相。

第十一，性平等性最勝法門。修觀實相，一切人、法，平等遍滿故。

第十二，有情住持勝藏法門。修觀觀照，遍諸人、法，皆善緣故。由觀前六境，而起六行。

#12 已後二段，明得果。

第十三，無邊無際究竟法門。得二果時，廣深一味，極殊勝故。自利果德。

第十四，甚深理趣無上法門。得二果已，自利利他，為三界主，隨諸有情，所願皆證。利他果德。

#10 就第一段，甚深微妙清淨法門，即是對妄顯真，實相真如境體中，文分為三：初敘世尊所說法門之名，次敘世尊所說理趣之義，後敘世尊所說法門之德。此即第一，敘法門之號。

“爾時”者，發端義。處天宮，眾雲集，所化機感法王應現，說聽懸會，故言“爾時”。

“世尊”者，能說教主。為諸菩薩所被深機，說一切法，有為、無為，諸法體事。

甚深微妙法性真如，非凡所測，名曰“甚深”。二乘莫知，復稱“微妙”。

“般若理趣”即深妙法理，謂法性道理義理。“趣”謂意況，所趣旨趣。此意即說：般若之文，所詮深趣，觀照般若，所取意趣。

自性潔白名“清”，離諸垢染名“淨”。“門”者，虛通趣入之道，即顯照理會證之由。欲證二空，要聞此教理，依之修學，方可會真，不知何名，強名“門”也。

> 註：卍續藏：（“趣入之道”）“道”一作“徑”。

此“門”是何？此“門”即是“菩薩句義”。“菩薩”三義，已釋如前。

#11 言“句義”者，

“句”謂能詮聲之差別。不說文、名，但說“句”者，句詮義周，非文名故。

“義”謂所詮法之差別。不說自體，但說“義”者，法義圓被，非自體故。

“句”既能詮，所詮唯“義”。欲顯此教能詮一一皆圓滿故，所詮一一亦周被故，舉寬能詮及寬所詮，文、名、體、法，皆已攝故。

欲求菩提，於有情之類，起大悲智而起修學，及求菩提，發勇猛者，名為“菩薩”。

今此“理趣”能詮之教，即是能詮“菩薩”之“句”；所詮之理，即是所詮“菩薩”之“義”。

若依此教而行此義、證此理者，名為“菩薩”。後道滿時，名之為佛，遂捨因名。

此言“菩薩”，略有三位：一，初發心；二，修正行；三，證法性。三位皆須依此修學，方可得證，故名為“門”。

#8 2 次敘世尊所說理趣之義

#9 1 初佛自問

經曰：云何名為菩薩句義？

#10 讚曰：

自下第二，敘佛所說理趣之義。於中有三：初佛自問，次述其義，後勸修學。此初，問也。

#9 2 次述其義

#10 1 初釋其義

#11 1 明菩薩修果清淨句義，以顯菩薩所有句義（十門）

#12 1 熾盛修之果（一句）

經曰：謂極妙樂，清淨句義，是菩薩句義。

#13 讚曰：

自下述其義。於中有二：初釋其義，後釋所由。

若依清辨，世俗可有，勝義皆空，今說正義空寂。

若依護法，應依下釋。就釋義中，合有四十一句義，釋菩薩句義。復分為二：初有十門，明菩薩修果清淨句義，以顯菩薩所有句義。後“色蘊空寂”下，三十一門，依諸法本性及所由空寂清淨句義，以顯菩薩所有句義。

> 註：此初中，應有十一門，計數有誤。【？】

​​參考：《大般若經》中“一百零八句法”。https://mubu.com/doc/5MIXMafsbH7

#14 就初十門，明菩薩修果清淨句義以顯菩薩句義之中，復分為五。然菩薩修，略有五種，所謂：集總修、無相修、無功用修、熾盛修、無喜足修。

謂集一切總為一聚，簡要修習。初修行者，諸惡皆斷，諸善皆修，諸生皆度。或觀一切為骨瑣等，或觀此身從頭至足，唯膿血等，名集總修。

於離十相，真法界中，遣事差別而修習故，名無相修。漸修行者，應觀無相。

為令此修，純熟自在，不假功力，任運現前，名無功用修。

雖無功用，修有勝劣，為令增勝，說熾盛修。

或雖熾盛，恐有少所得，便生喜足，謂且修此，餘何用為？為令勿厭，乃至菩提，名無喜足修。

今顯菩薩得轉依時，地前名為益力損能轉。由習慚愧及勝解故，益聖道力，損二障能，亦可分得五修之果。十地正證正行五修。

今此十句，顯五修果，至文當知。

此即第一，順清淨分，無所分別，無相現行④。當來佛果，名清淨分。此能引彼，故名順。如佛輪王，鮮白蓋等，無所分別，無相現行。

> 註：五果之釋文，見《攝大乘論無性釋》，配果見《瑜伽倫記》《解深密經圓測疏》。

由得於此順清淨分，無分別故，悟“極妙樂”，即無漏智。地上正證，地前分得。若有分別，不順清淨，得苦惡果。今無分別，順清淨分，故“極妙樂”，苦果永無，觸無相樂故。

此“極妙樂”，非分別引生，故名“清淨”。

能詮此“句”，此“句”所詮即是“菩薩句義”。詮辨聞行即此。是故下文所說“菩薩句義”，竝準此知，更不重釋。

#12 2 無相修之果（二句）

經曰：諸見永寂，清淨句義，是菩薩句義。

微妙適悅，清淨句義，是菩薩句義。

#13 讚曰：

此中二句義，即五果中，離種種想，得法苑樂②。

由“見永寂”，故離諸相，諸相多由諸見生故。

由得法苑樂，故“微妙適悅”。

“諸見”者，五見等。地前、地上，伏斷無餘，故言“永寂”。

以法界為苑，於中遊翫故，於此喜悅，名法苑樂。證會名得。如王宮外，上妙園苑，遊戲其中，受勝喜樂，法界亦爾，求證、正證，皆生樂故。

#12 3 集總修之果（三句）

經曰：渴愛永息，清淨句義，是菩薩句義。

胎藏超越，清淨句義，是菩薩句義。

眾德莊嚴，清淨句義，是菩薩句義。

#13 讚曰：

#14 此中三句。

“渴愛”者，謂貪欲。由“渴”，“愛”生，故名“渴愛”。謂如鹿渴，遙見陽煙，將以為水，而起貪求，奔走往趣。有情亦爾，由煩惱“渴”，見不淨物，謂以為淨，廣起貪求，故名“渴愛”。此潤生惑，以“愛”為先，或通發業，諸煩惱等，貪為首故。此但舉之。

地前漸伏，地上能除，故名“永息”。

由因滅故，苦果不生，是故“胎藏”亦能“超越”。舉一胎生，意離分段，處變易故。

此之生死因果既亡，遂得殊勝變易異熟。故於地前，種相好因，化成八相。十地之位，得諸相好清淨“功德”，“莊嚴”其身。

惡法既亡，勝果斯起。即是念念消融一切麁重依止①。有漏身器，依止本識，鞕強不安，名為麁重，如癰瘡等，三苦迫逼，不安穩故。若在地前，由聞般若，修行無相，令聞熏增，銷融本識依上麁重，如大良藥銷眾病塊。若在十地，正能斷之，名銷融也。

麁重既滅，故“渴愛”“息”，“胎藏超越”，得無麁重，“眾德莊嚴”。

“愛”能潤發，下緣生中，自當廣說。

#14 “胎藏”身者，

#15 《瑜伽論》說胎藏有八位：

已結凝箭內稀，名羯剌濫位。

> 註：按《瑜伽》卷2，應為“羯羅藍”。

表裏如酪，未至肉位，名頞部曇位。

若已成肉，仍極柔軟，名閉尸位。

若已堅厚，稍堪摩觸，名健南位。

> 註：應為“鍵南”。

肉轉增長，支分相現，名鉢羅賒佉位。

> 註：應為“肉摶增長”。

此後髮毛爪生位。

眼等根生位。

依處分明願，名形位。

> 註：應為“分明顯（現）”。

#16 然由先業或母惡緣，令此胎藏，或髮、或色、或皮、或支，變異而生。由業及母多習灰鹽等味，令髮毛稀尠。由業及母多習燸熱，令色黑黯。近寒室等，令色白生。多噉熱食，色極赤生。由業及母多習婬欲，皮或癬、疥或癩等。由業及母多習馳走、跳躑威儀，或倒或屈，支分缺減。女居左脇，倚背向腹。男居右脇，倚腹向背。胎成滿時，其母不堪持此重胎，內風便起，發生苦痛。又此業報生分風起，令頭向下，足便向上，胎衣纏裹，而趣產門。其正出時，胎衣遂裂，分之兩腋。生產門時，名正生位。時令其母苦痛無量，胎身亦爾。

此《大般若》第五百八十九卷說：此胎藏身，三十六物不淨所成：一，髮毛；二，爪；三，齒；四，皮革；五，血；六，肉；七，筋；八，脈；九，骨；十，髓；十一，心；十二，肝；十三，肺；十四，腎；十五，脾；十六，膽；十七，胞；十八，胃；十九，大腸；二十，小腸；二十一，屎；二十二，尿；二十三，洟；二十四，唾；二十五，涎；二十六，淚；二十七，垢；二十八，汗；二十九，淡；三十，膿；三十一，肪；三十二，𦙽；三十三，腦；三十四，膜；三十五，𭿇；三十六，聹。

> 註：三十五“（目+虽）”應為“眵”（chī）字。589卷，應為 《大般若波羅蜜多經》卷489：「「復次，善現！諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，審觀自身，從足至頂種種不淨充滿其中，外為薄皮之所纏裹，所謂此身唯有種種髮毛爪齒、皮革血肉、筋脈骨髓、心肝肺腎、脾膽胞胃、大腸小腸、屎尿洟唾、涎淚垢汗、[1]痰膿肪𦙽（sān）、腦膜眵聹（níng ），如是不淨充滿身中。如有農夫或諸長者，倉中盛滿種種雜穀，所謂稻、麻、粟、豆、麥等，有明眼者開倉覩之，能如實知其中唯有稻、麻、粟等種種雜穀。是菩薩摩訶薩亦復如是，審觀自身，從足至頂不淨充滿，不可貪樂。是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。」(CBETA 2020.Q1, T07, no. 220, p. 485b26-c13)[1]：痰【CB】【宋】【元】【明】，淡【大】

既生長已，次起六觸，次隨世學，次耽家室，次造生業，次受色等苦樂境界。次隨其業，流隨五趣，復受此身。

菩薩不爾，隨願受生。設入母胎，即至鉢羅賒佉位。自無惡業，亦不令母習近惡緣，自損髮等，亦不令母受諸苦惱。既生長已，亦無如前所說惡過。唯以悲智受生為業，故名“超越”。變易之身，無是事也。

具三十二相、八十隨好，故名“眾德莊嚴”，悲智熏修，得是身故。

#12 4 無功用修之果（二句）

經曰：意極猗適，清淨句義，是菩薩句義。

得大光明，清淨句義，是菩薩句義。

#13 讚曰：

此中二句義，即是能正了知，無量無分限相，大法光明③。

得達法界等十方無邊無分量相，故“極猗適”。

顯照行故，名“法光明”。

既能廣達，契會法性，證真妙理，“意極猗適”。能了此智，分明顯照，名“法光明”。此二離垢，故名“清淨”。

#12 5 無喜足修之果（三句）

經曰：身善安樂，清淨句義，是菩薩句義。

語善安樂，清淨句義，是菩薩句義。

意善安樂，清淨句義，是菩薩句義。

#13 讚曰：

此中三句，即是第五，為令法身圓滿成辨，能正攝受後後勝因⑤。

第十地名圓滿，在佛地名成辨，感此之因，最是殊勝，說為勝因。即是此中，三業“安樂”“清淨”之義。正由前位，“意善安樂”，“語、身”二業，助“安樂”故，後後法身圓滿、成辨。三業不淨，逼迫現前，便無“安樂”，後後法身，無由成辨。

此上十句義，明菩薩修果清淨句義，以顯菩薩所有句義。

此中“清淨”，若是染者，離過清淨；若善者，修習清淨。“菩薩句義”不離此。故地前分得，地上正證。故益力轉，在地前位。

#11 2 依諸法本性及所由空寂清淨句義，以顯菩薩所有句義（三十一門）

#12 1 明世俗、勝義法，所依、所從，本性空寂清淨句義，以顯菩薩所有句義（二十六門）

#13 1 唯明世俗法所依，本性空寂清淨句義，以顯菩薩所有句義（九門）

#14 1-3 蘊、處、界

經曰：色蘊空寂，清淨句義，是菩薩句義。受、想、行、識蘊空寂，清淨句義，是菩薩句義。

眼處空寂，清淨句義，是菩薩句義。耳、鼻、舌、身、意處空寂，清淨句義，是菩薩句義。色處空寂，清淨句義，是菩薩句義。聲、香、味、觸、法處空寂，清淨句義，是菩薩句義。

眼界空寂，清淨句義，是菩薩句義。耳、鼻、舌、身、意界空寂，清淨句義，是菩薩句義。色界空寂，清淨句義，是菩薩句義。聲、香、味、觸、法界空寂，清淨句義，是菩薩句義。眼識界空寂，清淨句義，是菩薩句義。耳、鼻、舌、身、意識界空寂，清淨句義，是菩薩句義。

#15 讚曰：

自下第二，三十一門，依諸法本性及所由空寂清淨句義，以顯菩薩所有句義。於中分二：初有二十六門，明世俗、勝義法，所依、所從，本性空寂清淨句義，以顯菩薩所有句義。第二，“善非善”下，五對，通染淨法差別，本性空寂清淨句義，以顯菩薩所有句義。初中分三：初有九門，唯明世俗法所依，本性空寂清淨句義，以顯菩薩所有句義；次有十六門，唯明勝義法所從，本性空寂句義，以顯菩薩所有句義；後有一門，總明世俗及勝義法所依，本性空寂清淨句義，以顯菩薩所有句義。

初中九門，即分為九。此所牒中，有三句義，即三科法。

且如凡夫遍計所執“色蘊”等法，本來“空寂”。“空寂”即“清淨”，但有妄心，境都無故。依他門有，本性亦空。

#16 經自說言：色如聚沫，受喻浮泡，想同陽焰，行類芭蕉，識猶幻事。

#17 色如聚沫者，速增減故，水界生故，思飲食味、水所生故，不可捼接故。

非如泥團，可令轉變，造作餘物故。

又實非聚，似聚顯現，乃能發起有情解故。

> 註：應為“不可揉捼（ruó）故”。

#17 受喻浮泡者，三和合生，不久堅住，相似法故。

謂下有水，上有天雨，傍風所擊，有浮泡生，三和合為緣，生受亦爾。觸等心所法，略不說為緣。

> 註：基師此段釋文，說由觸風擊識雨，而生受之浮泡，此與《瑜伽》卷84略不同：言如地者：所謂諸根；彼生依故。言如雲者：謂諸境界。言如雨者：所謂諸識。 如雨擊者：所謂諸觸。如浮泡者：所謂諸受速疾起謝，不堅住故。

又速疾謝起，不堅住故。

想同陽焰者，飈動性故，無量種相變異生故，令於所緣發顛倒故，令其境界極顯了故，由此分別男女等相成差別故。

#17 行類芭蕉者，不堅實故，枝葉廣大，速即壞故。

如明眼人，持利刃，入於林，取端直芭蕉柱，截其根、披枝葉，彼於其中都無所獲，何況有實？

謂聖弟子，以妙慧刃，於五趣林，取作、受、我見，名之為柱。截其根，斷我見故。委細簡擇，名披枝葉。唯有種種思等諸行，差別法故，何況有餘常恒之我？故如芭蕉。

> 註：應為“披折葉”。

#17 識猶幻事者，譬如幻士，住四衢道，造作四種諸幻化事。

言幻士者，喻隨福、非福、不動行識。

住四衢道者，住四識住。

四幻事者，謂象馬等。

此雖可見，而無真實象馬等事。如是應知，隨福等識，住四識住，雖有作、受，我等之相，然無真實我性可得。

又識於中，隱其實性，外現異相，猶如幻像。

故知依他，亦性“空寂”，幻法上無自然性故，名之為空。圓成之體，實理而說，非空不空。由依二空門，方可顯證，亦可名空。故三種法，皆名為空。上護法解。

清辨釋言：又世俗妄說，色等可有；勝義入真，色等皆無。故本“空寂”，如第二月，妄有即真無，故本皆“空寂”。

下諸“空寂”，皆準此知，並應二解。

但解其法，不解理也。詮“空寂”句，所顯“空寂”，即是菩薩能詮之“句”所詮之“義”，依此、證此，名“菩薩”。

故集聚荷擔是蘊義，出生是處義，因性、族類是界義。變礙名色，領納名受，取像名想，造作名行，了別名識。

以心所中，受、想二法，資助心強；修禪無色，此二用勝，外道說為生死因，故別名為蘊。蘊但攝有為，無為非聚故。

出生名處，根不壞、境現前，能生於識，故根及境，別得處名。所生之識，不開為處。此亦通無為，為境生識故。六根有取各自境用，故立別名。六境為根各別取故，所以名別。性義、因義，名之為界，故開六識，立十八界，亦通無為。為破有情，識煩惱執，對上、中、下三根差別，說此三科。三科竝通有漏、無漏，餘義竝如諸論處說。

#14 4-5 六觸、六受

經曰：眼觸空寂，清淨句義，是菩薩句義。耳、鼻、舌、身、意觸空寂，清淨句義，是菩薩句義。

眼觸為緣所生諸受空寂，清淨句義，是菩薩句義。耳、鼻、舌、身、意觸為緣，所生諸受空寂，清淨句義，是菩薩句義。

#15 讚曰：此中二句義。

於心所中，舉二為首，以有三位、五位別故。根等生時，近而勝故。能生心所，觸等強故。觸謂觸對，即是觸數。令心、心所同觸於境，名之為觸。觸由根、境、識，三和生，能和三種，故諸經論，名為三和。由根變異，引觸起時，勝彼識、境，故名眼觸乃至意觸。由觸分別，領似三和，生心所用，諸心所中，故先說觸。受能同觸，五、三位別，近而相順，但說六觸為緣所生六種受數，不說一切。

又此二法，說為有支，說為異熟，故同蘊等。

說其“空寂”，所有“句義”，即是“菩薩”所有“句義”。不說自餘諸心所等。

#14 6 六界

經曰：地界空寂，清淨句義，是菩薩句義。水、火、風、空、識界空寂，清淨句義，是菩薩句義。

#15 讚曰：

#16 此一法門，即是六界，成眾生者。

“四大”可知。

所言“空”者，即內身中空界之色。

“識”謂八識。

#16 此中但說三種根本：

謂色所依，但說“四大”；

行動所依，說“空”界，內身無此空界之色，不得動故；

心所所依，但說於“識”。

#16 論其根本，故但說六根：

> 註：“六根”應為“六界”。

成積聚形，故說“四大”；

能起分別，故說於“識”；

能有往來轉動等業，故說“空寂”。

不增不減。

#14 7 四諦

經曰：苦聖諦空寂，清淨句義，是菩薩句義。集、滅、道聖諦空寂，清淨句義，是菩薩句義。

#15 讚曰：

此一法門，即是四諦。為二乘者差別安立，故名世俗。

#16 “苦”者，逼迫，不安穩、不可樂義，即有漏法，一切皆是。一切有情及器世界，並是苦故。煩惱、業、苦，並是苦故。

> 註：卍續藏：（“煩惱、業、苦”）“苦”一作“果”。

#17 果苦有三，或說有八：三謂行苦、苦苦、壞苦。八謂生苦、老苦、病苦、死苦、怨憎會苦、愛別離苦、求不得苦、略攝一切五取蘊苦。

生苦有二因：一，眾苦所逼；二，餘苦所依。謂於母胎生熟藏間，具受種種極不淨物所逼迫苦；正出胎時，復受支體逼切大苦；由有生故，老、病、死等眾苦隨逐。

老苦者，時分變壞苦故云云。

病苦者，大種變異苦故云云。

死苦者，壽命變壞苦故云云。

餘苦可解，各各應知，以古來說。

“諦”者，實義。苦真是苦，更無異苦，故名為“諦”。凡夫不知，唯聖所識。聖者之諦，故名“聖諦”。

“集”者，因義。謂煩惱、業，能集生苦故。“苦”攝有漏，“集”除苦果。

“滅”者，擇滅，即是涅槃。此有四種。

“道”謂聖道，通運路逕所由之義。即諸聖行，無漏有為。

初二有漏，後二無漏。此四妙理，體一真如。由依詮別，以分四種，故性“清淨”。

#14 8 四緣

經曰：因緣空寂，清淨句義，是菩薩句義。等無間緣、所緣緣、增上緣空寂，清淨句義。是菩薩句義。

#15 讚曰：

親能辨體，生長諸法，名之為“因”。以因為緣，故曰“因緣”。“緣”謂緣藉，四緣通稱。即除佛果，因位七識，見、相分等，能熏種者，名曰“因緣”。種通諸位，自類相生及生現者，皆名“因緣”，皆親辨體，生自果故。

#16 “等無間”者，即心、心所，各自識聚，前望於後，為無間緣。

#17 “等”有二義：

一，相似名“等”，且心所中，前亦一受，後亦一受，以體“等”故，名曰相似。

二，力齊等，名之為“等”。

或前念一法，“等”與後一法為無間緣；前念一切，“等”能與後一法為無間緣，故名“等無間緣”。是開道義。如前念眼識，與後自眼識聚，為無間緣，非與耳等。或與並生，多少不等故。

#16 “所緣緣”者，

境有體法，能生心等，名之為“緣”。

心等之上，帶彼境相，說所取境，名為“所緣”。

具二支義，有所簡別。

“增上緣”者，是威勢義。與彼威勢，令生等故。

等無間緣，體唯心、心所。其所緣緣，通一切法。此二緣，唯待心、心所為果故。因緣之體，通一切有為，其果亦爾。其增上緣，體、果俱通一切法盡。

> 註：四緣體、果之說，未見他處。【？】

#14 9 十二緣起

經曰：無明空寂，清淨句義，是菩薩句義。行、識、名色、六處、觸、受、愛、取、有、生老死空寂，清淨句義，是菩薩句義。

#15 讚曰：

#16 此十二緣起中，

“無明”以癡為體，發業之惑。

“行”通三業，非福及福、不動之業。此二皆通現行、種子。

“識”唯本識。

“名色”通五蘊。

“六處”唯六根。

“觸”、“受”二法，唯異熟性，當體為體。“識”支以下，五唯種子。

“愛”唯貪愛以為自體。

“取”通一切煩惱為性。此二亦通現行、種子。

“有”體合用六支為體。謂“愛”、“取”二，潤前“行”等已下六支，當果現起，後有果生，說名為“有”。“有”唯是種子。

從中有位至本有位，未衰變來，所有五蘊，皆名“生”支。

從衰變位乃至命終，所有五蘊，名為“老死”。

謂由“無明”，造善、惡“行”，熏於本“識”，與“識”等五，相感屬已，“愛”、“取”合潤。此前六支，當果可生，名之為“有”。趣相生起，名之為“生”。衰變命終，名之為“死”。十二有支，體唯有漏。如《唯識》等，廣說其相。

#13 2 唯明勝義法所由，本性空寂清淨句義，以顯菩薩所有句義（十六門）

#14 1 明行（六門）

#15 1 總六度行（一門）

經曰：布施波羅蜜多空寂，清淨句義，是菩薩句義。淨戒、安忍、精進、靜慮、般若波羅蜜多空寂，清淨句義，是菩薩句義。

#16 讚曰：

自下第二有十六門，明勝義法所由，本性空寂句義，以顯菩薩所有句義。於中有三：一，明行有六門；二，明位有二門；三，明德有八門。行中有三：一，總六度行；二，所觀理行；三，別修起行。此即初也。

施有三種，謂財、法、無畏。此以無貪及彼所起二業為性。

戒有三種，謂律儀、攝善、饒益有情。此以受菩薩戒時，三業為性。

安忍有三種，謂安受苦、耐怨害、諦察法。此中如次，以無瞋、精進、審慧，及彼所起三業為性。

精進有三，謂被甲、攝善、利樂。精進此三，以勤及彼所起三業為體。

靜慮有三，謂安住、引發、辨事。靜慮此三，但以等持為性。

般若有三，謂加行、正智、後智。般若此三，皆以擇法為性。

此前所說，但說自性。若并眷屬，一一皆以一切俱行功德為性。

#17 何故此六，名到彼岸？由七最勝所攝受故：

一，安住勝，要有菩薩性。

二，依止勝，要大菩提心。

三，意樂勝，要悲愍有情。

四，事業勝，要具行一切。

五，巧便勝，要無相智所攝。

六，迴向勝，要迴向菩提。

七，清淨勝，要不為二障雜。

由具七義，名到彼岸，不爾即非。

#17 由斯施等，皆有四句：

一，施非波羅蜜，不具七勝故。

二，波羅蜜非施，見他行施，自具七故。

三，亦施亦波羅蜜，自行施，復具七故。

四，非施非波羅蜜，自不行施，見他行施不生隨喜故。

#17 修此六度，有其五種：一，依止任持修；二，依止作意修；三，依止意樂修；四，依止方便修；五，依止自在修。

#18 第一，依止任持修有四：

一，依因修。謂依種性力修習正行。

二，依止報修。謂由勝身修習正行。

三，依止願修。謂由本願修習正行。

四，依簡擇慧修習正行。

#18 第二，依止作意修亦有四：

一，依勝解，於度一切相應契經，起增上解。

二，依愛味，於度見勝功德，深生愛味。

三，依隨喜，於一切有情所行六度，深生隨喜。

四，依意樂修，於自他當來勝品六度，深生願樂。

#18 第三，依止意樂修有六：

一，無厭意樂，如施無厭者。謂菩薩於一剎那，以三千大千世界七寶唯布施一有情，又以殑伽沙等身命布施，如是布施住殑伽沙劫，如於一有情，如是乃至於一切有情界，如是施時，皆令於無上菩提速得成就。菩薩爾時，猶不厭足，名施無厭意樂。

二，施廣大意樂。菩薩如是展轉相續，無一剎那有退有斷，乃至究竟坐菩提座，名施廣大意樂。

三，歡喜意樂。菩薩如是行施之時，於來求者，生大歡喜，來求之者，雖生歡喜，不如菩薩，名施歡喜意樂。

四，恩德意樂。菩薩如是行施之時，觀彼求者，於我已身，有大恩德，不見已身，於彼有恩。由資助我無上菩提故，名施恩德意樂。

五，無染意樂。菩薩如是雖於無量諸有情所，興大施福，而不祈報恩當來異熟，名施無染意樂。

六，善好意樂。菩薩如是以所修行廣大施聚所得異熟，施諸有情，不自為己。又以此福，共諸有情迴向無上正等菩提，名施善好意樂。

廣說餘五度，如《對法》等。

> 註：此處引《集論》之文字與《攝大乘》略異。

第四，依止方便修。謂由無分別智，觀察三輪皆清淨故。由此速成所修行故。

#18 第五，依止自在修，有三：

一，身自在，謂自性受用身。

二，行自在，謂變化身等，示現諸有情一切種，同法行故。

三，說自在，謂說六度一切種差別，無有滯礙故。

#15 2 所觀理行（一門）

經曰：真如空寂，清淨句義，是菩薩句義。法界、法性、不虛妄性、不變異性、平等性、離生性、法定、法住、實際、虛空界、不思議界空寂，清淨句義，是菩薩句義。

#16 讚曰：

第二所觀理行，此前應說二十空等，以空即“空寂”，名字既同，不應更立，所以不說。

#17 此“真如”等，體雖即“空寂”之所顯，名字既別，所以別立。此中八名，體一“真如”。

“真”謂真實，顯非虛妄。“如”謂如常，表無變異。即是湛然不虛妄義，遮妄顯常，名“真如”也。

“法界”者，三乘妙法所依相故。

“法性”者，一切諸法真實本體。

“不虛妄性”者，離妄顛倒，不妄性也。

“不變異性”者，謂一切時，不改轉故。

“平等性”者，遍諸法故。

“離生性”者，“生”謂生梗，如生食等，此即虛妄有漏諸法。“離”此生梗、堅強之性。又“生”者生滅，離生滅體，名“離生性”。

“實際”者，無倒所緣故。“實”謂無顛倒，此處究竟，故名為“際”。過無我性，更無所求故。

此中文略，但舉八名。《第一會》中有十二名，《對法》等中有其六名，體但一如，名有差別。約其所治，隨其詮別，故成多種。

> 註：此處經文有十二名，闕釋“法定、法住、實際、虛空界、不思議界”。【？】

#15 3 別修起行（四門）

#16 1 禪、無色行

經曰：四靜慮空寂，清淨句義，是菩薩句義。

四無量、四無色定空寂，清淨句義，是菩薩句義。

#17 讚曰：

#18 自下第三，別修起行。於中有四：一，禪、無色行；二，菩提分行；三，解脫門行；四，別對治行。此即初也。

#19 “靜”其心，專一“慮”，定慧齊均，功德殊勝，得“靜慮”名。

離欲惡不善法，有尋有伺，離生喜樂，初靜慮。

第二，離尋、伺，喜靜慮。

第三，已離喜，樂靜慮。

第四，已離尋、伺、喜、樂，捨念清淨靜慮。

此等總說初、二、三、四，以為名別，更無別名。唯在色地，通有、無漏。

#19 “四無量”者，慈、悲、喜、捨。

與樂名慈，無瞋為性。

拔苦名悲，不害為性。

不離樂為喜，不嫉善根為自性。

令利益為捨，捨善根為性。

通有、無漏，遍在四禪，境行俱寬，故名無量。

四無色者，謂空、識無邊，無所有處，非想非非想處。此通有、無漏，三乘俱起。

#16 2 菩提分行

經曰：四念住空寂，清淨句義，是菩薩句義。四正斷、四神足、五根、五力、七等覺支、八聖道支空寂，清淨句義。是菩薩句義。

#17 讚曰：

此即第二，菩提分行。

“四念住”者，身、受、心、法，以慧為性。慧由相應之念，住此四境之中，名為“念住”。

#18 “四正斷”者：

一，律儀斷。謂已生惡法，為令斷故，生欲策勵。

二，斷斷。謂未生惡法，為令不生故，生欲策勵。

三，修習斷。謂未生善法，為令生故，乃至策心持心。

四，防護斷。謂於已生善法為欲令住，乃至策心持心。

此四種以精進為體，策發於慧，自能漸伏，名為“正斷”。

“四神足”者：欲、勤、心、觀。由此四故，引生於定故，四神足以定為體。運轉最勝，自在為“神”。由定能得、能證於此，故名“神足”。

“五根”者，信、進、念、定、慧。生出世法，此為上首，故名為“根”。此五於諸出世法中，深生勝解，清信難伏，說名為“力”，天魔外道及沙門等，不能伏故。此五隨名，各自為體。

“七等覺支“者，謂擇法、精進、喜、輕安、定、捨及念為七。此七唯無漏，在見道位起。“覺”者擇法。“支”謂支分。擇法覺是覺亦覺支，餘覺支而非覺，如其自名，即為其體。此七能遍觀諸法，故立以“等”名，“等”是遍義。

“八聖道支”者，正見、正思惟、正精進、正語、正業，及正命、正念及正定。語、業、命三，戒蘊所攝。餘體如名。修道位起。諸聖有學，由八支攝行迹正道，能無餘斷一切煩惱，能於解脫究竟作證，是故此八，名“聖道支”。

#18 合此三十七種道品，總以十一法而為自體：

一，慧。即四念住慧，根、力，擇法覺，正見支。

二，精進。即四正斷，精進根、力，精進覺支，正精進。

三，定。即四神足，定根、力，定覺支，正定。

四，信。即信根、力。

五，念。即念根、力，念覺支，正念。

六，欲。即四神足。

七，喜受。即喜覺支。

八，輕安。即安覺支。

九，捨。即捨覺支。

十，尋即正思惟，實體即慧。

十一色，即無表戒，正語、業、命。

此中假實、修法、廢立、開合、學攝、體支對辨，並如別鈔。

#16 3 解脫門行

經曰：空解脫門空寂，清淨句義，是菩薩句義。無相、無願解脫門空寂，清淨句義，是菩薩句義。

> 註：大正藏作“地相無願解脫門”，應為“無相無願解脫門”。【？】

#17 讚曰：

自下第三，解脫門行。

觀空無我，名之為“空”。

觀滅離相，名為“無相”。

觀苦、集、道，諸有為法，不生願求，名為“無願”。

#18 由此三種能入諦理，名之為“門”。體是無漏法，復能證解脫，故名“解脫”。

若但言空、無相、無願，即通三慧，定之與散，通有、無漏。

若言三昧，即唯修慧，唯定，非散，通有、無漏。

言解脫門，即唯修慧，唯定，非散，不通有漏。

此三或總或別，緣諦如餘處說。

又除見說空，離愛說無願，離無明說無相。

#16 4 別對治行

經曰：八解脫空寂，清淨句義，是菩薩句義。八勝處、九次第定、十遍處空寂，清淨句義，是菩薩句義。

#17 述曰：

> 註：此處由“讚”改“述”。【？】

自下第四，別對治行。

#18 “八解脫”者：

一，內有色觀諸色；

二，內無色觀諸色；

三，淨解脫身作證；

四，空處；

五，識處；

六，無所有處；

七，非想非非想處；

八，滅盡解脫。

謂諸聖者，能順無漏，能離諸障，名為“解脫”。

#18 “八勝處”者：

一，內有色觀外色少，若好若惡若劣若勝，於彼諸色，勝知勝見，得如實相。

二，內有色觀外色多，餘如前說，下準此知。

三，內無色想，觀外色少。

四，內無色想，觀外色多。

五，內無色想，觀外諸色，若青、青顯、青現、青光。

> 註：參考《大毗婆沙論》卷85。

六，內無色想，觀外色黃。

七，內無色想，觀外色赤。

八，內無色想，觀外色白。

勝伏所緣，名為“勝處”。

“九次第定”者，謂四靜慮、四無色及滅盡定。麁細漸次，上下次故。

“十遍處”者，謂地、水、火、風、青、黃、赤、白，空、識無邊處。觀遍一切，其量廣大，名為“遍處”。

此等體性、增減、所由無量義門，如別處說。

#14 2 明位（二門）

#15 1 明大乘位

經曰：極喜地空寂，清淨句義，是菩薩句義。

離垢地、發光地、焰慧地、極難勝地、現前地、遠行地、不動地、法雲地、善慧地空寂，清淨句義，是菩薩句義。

> 註：大正藏作“雲無法”，應為“法雲地”。【？】

#16 讚曰：

自下第二，明勝義位。於中有二：初，大乘位；後，三乘位。此即初也。

#17 但明因中菩薩十地：

一，極喜地。初獲聖性，具證二空，能益自他，生大喜故。

二，離垢地。具淨尸羅，遠離能起微細毀犯煩惱垢故。

三，發光地。成就勝定，大法總持，能發無邊妙慧光故。

四，焰慧地。安住最勝菩提分法，燒煩惱薪，慧焰增故。

五，極難勝地。真俗兩智，行相互違，合令相應，極難勝故。

六，現前地。住緣起智，引無分別最勝般若，令現前故。

七，遠行地。至無相住功用後邊，出過世間二乘道故。

八，不動地。無分別智，任運相續，相用煩惱不能動故。

九，善慧地。成就微妙四無礙解，能遍十方善說法故。

十，法雲地。大法智雲，含眾德水，弊如空麁重，充滿法身故。

此“地”總以有為、無為一切功德，以為自性。與所修行，為勝依持，令得生長，故名為“地”。

#15 2 明三乘位

經曰：淨觀地空寂，清淨句義，是菩薩句義。

種性地、第八地、具見地、薄地、離欲地、已辦地、獨覺地、菩薩地、如來地空寂，清淨句義，是菩薩句義。

#16 讚曰：

#17 此即第二，明三乘位。

#18 初二地中，略有二釋。

#19 一云：

“淨觀地”，在解脫分位，及前三善根。

“種性地”，唯在世第一法。故《婆娑》云：有說種性地法，亦可說有退。

#19 二解云：

“淨觀地”，唯在解脫分位，未為諦觀。“種性”未定，但淨修心，觀身、受等，故名“淨觀”。

“種性地”，通在四善根。煗等位中，“種性”方定，不可轉故。

“第八地”，謂預流向，從阿羅漢向前數故，即住見道前十五心。

“具見地”者，謂預流果，此位具足十六心故。

“薄地”謂一來，於欲界九品惑，已斷六品故。

“離欲地”謂不還，決定全離欲界惑故。

“已辦地”者，謂阿羅漢，我生已盡，所作已辦故。

餘之三地，隨名釋義。

前唯一乘，今通師弟，長短作說，故十地別。

#14 3 明德（八門）

#15 1 引生諸德

經曰：一切陀羅尼門空寂，清淨句義，是菩薩句義。

一切三摩地門空寂，清淨句義，是菩薩句義。

#16 讚曰：

自下第三，明所成德，依行入位，成此德故。於中有八德，此即第一，引生諸德：一是總持門，二是等持門。前此經序，菩薩德中，已略解訖。由此二種，引生諸德故。

#15 2 觀照化生德

經曰：五眼空寂，清淨句義，是菩薩句義。

六神通空寂，清淨句義，是菩薩句義。

#16 讚曰：

此即第二，觀照化生德。

“五眼”者，謂肉、天、慧、法及佛眼。照了導義，名之為“眼”。

#17 “六神通”者：

一，神境通；

二，天耳通；

三，心差別通；

四，宿住隨念通；

五，死生通；

六，漏盡通。

運轉自在名“神”，事無障擁名“通”。

此二體性，如經廣說，及如《瑜伽論》第五十四、六十九，《對法論》中第十四卷等文解釋。

#15 3 降服不共德

經曰：如來十力空寂，清淨句義，是菩薩句義。

四無所畏、四無礙解、大慈大悲大喜大捨、十八佛不共法空寂，清淨句義，是菩薩句義。

#16 讚曰：

此即第三，降伏不共德。

#17 十力者：

一，處非處智力。

二，自業智力。

三，靜慮、解脫、等持、等至智力。

四，根勝劣智力。

五，種種勝解智力。

六，種種界智力。

七，遍趣行智力。

八，宿住隨念智力。

九，死生智力。

十，漏盡智力。

由與利生功德相應，畢竟勝伏一切魔怨，大威力故，說名為“力”。總以信等五根為性。

#17 “四無畏”者：

一，正等覺無畏；

二，漏盡無畏；

三，障法無畏；

四，出苦道無畏。

於大眾中，正師子吼，沙門魔梵，無能難者，故名“無畏”。

#17 “四無礙解”者：

一，法無礙解；

二，義無礙解；

三，訓詞無礙解；

四，辯才無礙解。

通達無礙，名“無礙解”。

#17 “大慈大悲大喜大捨”者，遍緣三界，周及四生，行境寬廣，故名為“大”。“慈、悲”等相，如前已說。

四無量，境狹，在欲、色，通在三乘，假、實觀攝。

此唯佛具，境、行寬遍，通在三界，唯是實觀。

#17 “十八佛不共法”者：

一，身無誤失，越杌等。

> 註：卍續藏：（“越杌”）“杌”一作“坑”。
按：《瑜伽師地論略纂》卷13：「如阿羅漢齊足越坑。名為習氣。此乃現行。」(CBETA 2020.Q1, T43, no. 1829, p. 173a15-16)​

二，無卒暴揚聲等。

三，無忘失念久所作等。

四，無不定心，恒在定故。

五，無種種相，生死、涅槃等。

六，無不擇捨利樂等。此上六種，由所知障有此習故。

七者，欲無退。

八，精進無退。

九，念無退。

十，定無退。

十一，慧無退。

十二，解脫無退。此上六種，依所知障修斷事中，而無退減。

十三，身業智為前導。

十四，語業智為前導。

十五，意業智為前導。

十六，知過去。

十七，知未來。

十八，知現在，無差無礙。此上六種，亦由有彼所知障習。

此十八法，唯佛所有，非二乘等，故名“不共”。

餘體義門，廢立、增減，如《瑜伽》等，廣說其相。然此大經，亦具宣說，應勘異同。

#15 4 相好殊異德

經曰：三十二相空寂，清淨句義，是菩薩句義。

八十隨好空寂，清淨句義，是菩薩句義。

#16 讚曰：

#17 此即第四，相好殊異德。今依《大般若波羅蜜多經》卷第三百八十一，佛言：

> 註：此下2831字，參考：http://cbetaonline.cn/zh/T06n0220_p0967b23

#18 善現！云何如來、應、正等覺，三十二大士相？

善現！世尊足下有平滿相，妙善安住猶如奩底，地雖高下，隨足所蹈皆悉坦然無不等觸，是為第一。

世尊足下千輻輪文，輞轂眾相無不圓滿，是為第二。

世尊手足皆悉柔軟，如覩羅綿勝過一切，是為第三。

世尊手足一一指間，猶如鴈王咸有鞔網，金色交絡文同綺畫，是為第四。

世尊手足所有諸指，圓滿纖長甚可愛樂，是為第五。

世尊足跟廣長圓滿，與趺相稱勝餘有情，是為第六。

世尊足趺脩高充滿，柔軟妙好與跟相稱，是為第七。

世尊雙腨漸次纖圓，如瑿泥[A2]耶仙鹿王腨，是為第八。

世尊雙臂脩直𦟛圓，如象王鼻平立摩膝，是為第九。

世尊陰相勢峯藏密，其猶龍馬亦如象王，是為第十。

世尊毛孔各一毛生，柔潤紺青右旋宛轉，是第十一。

世尊髮毛端皆上靡，右旋宛轉柔潤紺青，嚴金色身甚可愛樂，是第十二。

世尊身皮細薄潤滑，塵垢水等皆所不住，是第十三。

世尊身皮皆真金色，光潔晃曜如妙金臺，眾寶莊嚴眾所樂見，是第十四。

世尊兩足、二手掌中、頸及雙肩七處充滿，是第十五。

世尊肩項圓滿殊妙，是第十六。

世尊髆腋悉皆充實，是第十七。

世尊容儀圓滿端直，是第十八。

世尊身相脩廣端嚴，是第十九。

世尊體相縱廣量等，周匝圓滿如諾瞿陀，是第二十。

世尊頷臆并身上半，威容廣大如師子王，是二十一。

世尊常光面各一尋，是二十二。

世尊齒相四十齊平，淨密根深白[3]逾珂雪，是二十三。

世尊四牙鮮白鋒利，是二十四。

世尊常得味中上味，喉脈直故能引身中諸支節脈所有上味，風熱痰病不能為雜，由彼不雜脈離沈浮、延縮、壞損、[A3]擁曲等過，能正吞咽津液通流故，身心適悅常得上味，是二十五。

世尊舌相薄淨廣長，能覆面輪至耳髮際，是二十六。

世尊梵音詞韻弘雅，隨眾多少無不等聞，其聲洪震猶如天鼓，發言婉約如頻迦音，是二十七。

世尊眼睫猶若牛王，紺青齊整不相雜亂，是二十八。

世尊眼睛紺青鮮白，[1]紅環間飾[2]皎潔分明，是二十九。

世尊面輪其猶滿月，眉相[＊]皎淨如天帝弓，是第三十。

世尊眉間有白毫相，右旋柔軟如覩羅綿，鮮白光淨[＊]逾珂雪等，是三十一。

世尊頂上烏瑟膩沙，高顯周圓猶如天蓋，是三十二。

善現！是名三十二大士相。

#18 善現！云何如來、應、正等覺，八十隨好？

善現！世尊指[3]爪狹長薄潤，光潔鮮淨如花赤銅，是為第一。

世尊手足指圓纖長，𦟛直柔軟節骨不現，是為第二。

世尊手足各等無差，於諸指間悉皆充密，是為第三。

世尊手足圓滿如意，軟淨光澤色如蓮華，是為第四。

世尊筋脈盤結堅固深隱不現，是為第五。

世尊兩踝俱隱不現，是為第六。

世尊行步直進庠審如龍象王，是為第七。

世尊行步威容齊肅如師子王，是為第八。

世尊行步安平庠序，不過不減猶如牛王，是為第九。

世尊行步進止儀雅猶如鵝王，是為第十。

世尊迴顧必皆右旋，如龍象王舉身隨轉，是第十一。

世尊支節漸次𦟛圓妙善安布，是第十二。

世尊骨節交結無隙猶若龍[4]盤，是第十三。

世尊膝輪妙善安布堅固圓滿，是第十四。

世尊隱處其文妙好，威勢具足圓滿清淨，是第十五。

世尊身支潤滑柔軟，光悅鮮淨塵垢不著，是第十六。

世尊身容敦肅無畏常不怯弱，是第十七。

世尊身支堅固稠密善相屬著，是第十八。

世尊身支安定敦重，曾不掉動圓滿無壞，是第十九。

世尊身相猶如仙王，周匝端嚴光淨離翳，是第二十。

世尊身有周匝圓光，於行等時恒自照曜，是二十一。

世尊腹形方正無[A4]欠，柔軟不現眾相莊嚴，是二十二。

世尊䐡深右旋，圓妙清淨光澤，是二十三。

世尊䐡厚不窊不凸周匝妙好，是二十四。

世尊皮膚遠離疥癬，亦無黶點、疣贅等過，是二十五。

世尊手掌充滿柔軟，足下安平，是二十六。

世尊手文深長明直潤澤不斷，是二十七。

世尊脣色光潤丹暉，如頻婆果上下相稱，是二十八。

世尊面門不長不短、不大不小如量端嚴，是二十九。

世尊舌相軟薄廣長如赤銅色，是第三十。

世尊發聲威震深遠，如象王吼明朗清徹，是三十一。

世尊音韻美妙具足如深谷響，是三十二。

世尊鼻高脩而且直，其孔不現，是三十三。

世尊諸齒方整鮮白，是三十四。

世尊諸牙圓白光潔漸次鋒利，是三十五。

世尊眼淨青白分明，是三十六。

世尊眼相脩廣，譬如青蓮華葉甚可愛樂，是三十七。

世尊眼睫上下齊整稠密不白，是三十八。

世尊雙眉長而不白緻而細軟，是三十九。

世尊雙眉綺靡順次紺瑠璃色，是第四十。

世尊雙眉高顯光潤形如初月，是四十一。

世尊耳厚廣大脩長輪埵成就，是四十二。

世尊兩耳綺麗齊平離眾過失，是四十三。

世尊容儀能令見者無損無[5]染皆生愛敬，是四十四。

世尊額廣圓滿平正形相殊妙，是四十五。

世尊身分上半圓滿，如師子王威嚴無對，是四十六。

世尊首髮脩長紺青稠密不白，是四十七。

世尊首髮香潔細軟潤澤旋轉，是四十八。

世尊首髮齊整無亂亦不交雜，是四十九。

世尊首髮堅固不斷永無[6]褫落，是第五十。

世尊首髮光滑殊妙塵垢不著，是五十一。

世尊身分堅固充實逾那羅延，是五十二。

世尊身體長大端直，是五十三。

世尊諸竅清淨圓好，是五十四。

世尊身支勢力殊勝無與等者，是五十五。

世尊身相眾所樂觀[7]甞無厭足，是五十六。

世尊面輪脩廣得所，[＊]皎潔光淨如秋滿月，是五十七。

世尊顏貌舒泰光顯，[A5]含笑先言唯向不背，是五十八。

世尊面貌光澤熙怡，遠離[8]顰蹙青赤等過，是五十九。

世尊身皮清淨無垢常無臭穢，是第六十。

世尊所有諸毛孔中常出如意微妙之香，是六十一。

世尊面門常出最上殊勝之香，是六十二。

世尊首相周圓妙好，如末達那亦猶天蓋，是六十三。

世尊身毛紺青光淨，如孔雀項紅暉綺飾色類赤銅，是六十四。

世尊法音隨眾大小不增不減應理無差，是六十五。

世尊[9]頂相無能見者，是六十六。

世尊手足指[10]約分明，莊嚴妙好如赤銅色，是六十七。

世尊行時其足去地如四指量而現印文，是六十八。

世尊自持不待他衛，身無傾動亦不逶迤，是六十九。

世尊威德遠震一切，惡心見喜恐怖見安，是第七十。

世尊音聲不高不下，隨眾生意和悅與言，是七十一。

世尊能隨諸有情類言音意樂而為說法，是七十二。

世尊一音演說正法，隨有情類各令得解，是七十三。

世尊說法咸依次第，必有因緣言無不善，是七十四。

世尊等觀諸有情類，讚善毀惡而無愛憎，是七十五。

世尊所為先觀後作，軌範具足令識善淨，是七十六。

世尊相好，一切有情無能觀盡，是七十七。

世尊[＊]頂骨堅實圓滿，是七十八。

世尊顏容常少不老好巡舊處，是七十九。

世尊手足及胸臆前俱有吉祥喜旋德相，文同綺畫色類朱丹，是第八十。

善現！是名八十隨好。

善現！如來、應、正等覺成就如是諸相好故，身光任運能照三千大千世界，無不遍滿，若作意時，即能普照無量無邊無數世界。然為憐愍諸有情故，攝光常照面各一尋。若縱身光，即日月等所有光明皆常不現，諸有情類便不能知晝夜、半月、日時、歲數，所作事業有不得成。

佛聲任運能遍三千大千世界，若作意時，即能遍滿無量無邊無數世界，然為利樂諸有情故，聲隨眾量不減不增。

善現！如是功德勝利，我先菩薩位，修行般若波羅蜜多時已能成辦，故今相好圓滿莊嚴，一切有情見者歡喜，皆獲殊勝利益安樂。

如是，善現！菩薩摩訶薩行深般若波羅蜜多時，能以財、法二種布施攝諸有情，是為甚奇希有之法。

#15 5 常記平等德

經曰：無忘失法空寂，清淨句義，是菩薩句義。

恒住捨性空寂，清淨句義，是菩薩句義。

#16 讚曰：

#17 此即第五，常記平等德。

謂諸如來，常隨記念，若事、若處、若如、若時，有所為作，皆隨正念。普於一切所作事業、普於一切方處差別、普於一切所作方便、普於一切時分差別，念無忘失，常住正念，名“無忘”念。

“恒住捨性”者，謂六恒住法，於六根門，不憂、不喜，但起正捨，平等觀境。

#15 6 覺了空有德

經曰：一切智空寂，清淨句義，是菩薩句義。道相智、一切相智空寂，清淨句義，是菩薩句義。

#16 讚曰：

此即第六，覺了空有德。

觀空性智，名“一切智”，即正體智。

#17 觀有智中，分之為二：一觀無漏道，一觀所餘法相。

“相”者，相狀差別之相，即後得智。智觀無漏道，此名“道相智”。

觀所餘法，名“一切相智”。

一切種智，分為二故。

#15 7-8 因果位二滿總德

經曰：一切菩薩摩訶薩行空寂，清淨句義，是菩薩句義。

諸佛無上正等菩提空寂，清淨句義，是菩薩句義。

#16 讚曰：

此即第七、第八二門，明因、果位，二滿總德。

此上所說諸功德等，若在因位，名菩薩行，若在果位，名佛菩提。

“菩提”，覺義。其菩提智及菩提斷，一切竝名為“菩提”，故有為、無為一切功德，隨應皆攝在此二故。

#13 3 總明世俗及勝義法所依，本性空寂清淨句義，以顯菩薩所有句義（一門）

經曰：一切異生法空寂，清淨句義，是菩薩句義。

一切預流、一來、不還、阿羅漢、獨覺、菩薩、如來法空寂，清淨句義，是菩薩句義。

#14 讚曰：

#15 此即第三，總明世俗、勝義法所依，本性空寂句義，以顯菩薩所有句義。

“一切異生”，唯在凡位，以業、煩惱輪迴六趣。異聖者生，故名“異生”。

“一切預流”等，竝是聖位。預流向、果，並名“預流”，無間漸超三界見道諸煩惱盡，十五心來皆名為向，第十六心名之為果，預聖流故，名為“預流”。

即此進向，三界見惑竝已斷盡，欲界修道前五品盡，名“一來向”，六品盡時，名之為“果”。此於欲界唯有一生，如從人中，得第二果，捨此身已，次生天中，天中沒已，來生人中，便得無學，故名“一來”。

即此進向，已斷見惑盡，欲界修惑斷七八品，名“不還向”。欲界修惑要皆斷盡，餘地不定，心不還生於欲界故，名為“不還”。

“阿羅漢”者，名之為應：一，應永害煩惱賊；二，應不後受分段生；三，應受妙供養。三界見惑並皆斷盡，初定已上所有修惑，或多或少，乃至非想八品解脫、九品無間已前，能斷盡者，名“阿羅漢向”。三界見修並俱斷盡，名“阿羅漢果”。以上果、向、無間、解脫，皆準此說。

此觀諦理，若思風動樹，悟十二緣起，不藉善友，自得菩提，或麟角、或眾出，名為“獨覺”。

十地已去，名為“菩薩”。

法雲地後，號曰“如來”。

此亦竝是初二十六門，明世俗、勝義法所依、所從，本性空寂清淨句義，以顯菩薩所有句義。

自下第二，五對十門，通染淨法差別，本性空寂清淨句義，以顯菩薩所有句義。

#12 2 通染淨法差別，本性空寂清淨句義，以顯菩薩所有句義（五門）

經曰：一切善、非善法空寂，清淨句義，是菩薩句義。

一切有記無記法、有漏無漏法、有為無為法、世間出世間法空寂，清淨句義，是菩薩句義。

#13 讚曰：

順理益物，名之為“善”，通有、無為。與此相違，名為“非善”，即不善、無記。

自體殊勝，及有當果可記別故，名之為“記”，即善、不善。與此相違，名為“無記”。

與煩惱漏相應、相雜、相隨增長，名為“有漏”。“漏”是流漏義。於六根門，當流泄故，毀之名“漏”。“無漏”翻此。

“為”之言作，亦名為生。有作，有生，名曰“有為”。與此相違，名曰“無為”。

體、用顯現，遷流名“世”。墮虛偽中，名之為“間”。與此相違，名“出世間”。

此等差別，所依本性真如空寂清淨句義，以顯菩薩所有句義。妄即真故，性即相故。

#10 2 後釋所由

#11 1 問

經曰：所以者何？

#12 讚曰：

大文第二，釋其所由。於中有二：初問，後釋。此初，問也。

謂此諸法清淨句義，即是菩薩所有句義，此義之“所以”者，“何”謂也？

#11 2 釋

經曰：以一切法，自性空故，自性遠離。

#12 讚曰：

下釋所由，如幻㝹等，世俗妄有，勝義知“空”，故說諸法空寂句義，即是菩薩所有句義。

> 註：“㝹”字不解，或作幻化【？】

故言諸法“自性空故”，釋上所由，為欲顯發般若尊勝，以“自性空”釋“遠離”等。由此諸法勝義“自性空”，無性故，“遠離”虛妄顛倒相也。

經曰：由遠離故，自性寂靜；由寂靜故，自性清淨；由清淨故，甚深般若波羅蜜多最勝甚深。

> 註：卍續藏：（“最勝甚深”）“甚深”經本作“清淨”。

#12 讚曰：

生死囂煩，真如寂靜，故由“遠離”，“自性”亦“靜”。煩惱有染，空性清淨，故由“寂靜”，顯體“清淨”。

此意總顯：由一切法自性空故，空寂句義，即是菩薩所有句義。諸法既空，故“離”虛妄，離虛妄故，體無囂動，故“性寂靜”。既無囂動，自性空寂，故非染污，“自性清淨”。“自性清淨”者，顯般若“最勝”“清淨”。觀照悟此本性“清淨”，真相自體，本來“清淨”。故文字等“甚深”般若，“最勝”“清淨”。

清辨、護法，二釋隨應。

#10 3 結勸修學

> 註：此科判此前未言，根據文意補入。

經曰：如是般若波羅蜜多，當知即是菩薩句義，諸菩薩眾皆應修學。

#11 讚曰：

此即第三，結勸修學。文字般若，即“菩薩句義”。求此、學此，名為“句”故。餘四般若，名“菩薩義”，“菩薩”之教，詮此四故。

既成“菩薩”，由此五種，五種即是“菩薩”能詮所詮之“義”。諸“菩薩”中，下位望進勝上位者，應勤精進，“學”此五種。

> 註：參考前文“顯經體性”五種般若。

#8 3 後敘世尊所說法門之德

#9 1 結前義以發經端

經曰：佛說如是菩薩句義，般若理趣清淨法已。

#10 讚曰：

自下第三，敘佛所說法門之德。於中有二：初，結前義以發經端；後，正告陳所說之德。此即初也。

#9 2 正告陳所說之德

#10 1 明聞經深信受果

經曰：告金剛手菩薩等言：若有得聞此一切法甚深微妙般若理趣清淨法門，深信受者，乃至當坐妙菩提座，一切障、蓋皆不能染。謂煩惱障、業障、法障，雖多積集，而不能染。雖造種種極重惡業，而易消滅，不墮惡趣。

#11 讚曰：

於中復二：初，明聞經深信受果；後，明受持精勤等果。

所以但告“金剛手”者，欲令有情取一切佛大珍寶故。

“聞”者，聽聞。“信”者，能順。“受”者，領納。殷重供養恭敬，名“深”。

#12 此意總顯：聽“聞”、“信”順、領納、殷重，始從今日乃至菩提，三“障”、五“蓋”皆不能染。

“蓋”謂五蓋，謂：貪欲於樂出家位；瞋恚於覺邪行位；惛沈、睡眠、掉舉、惡作及與疑蓋，於止、舉、捨位，能覆蔽心，名之為“蓋”。

#13 “障”者，障礙。障道不生，礙滅不證。此有三種，經文自列。

#14 若小乘中，

以數行煩惱難可伏除，名“煩惱障”；

以殺父等五種逆業，名為“業障”；

合三惡趣、人趣北洲及無想天，名“異熟障”。

然不見說別有“法障”。

#14 然今此文，

障解脫惑，名“煩惱障”。

《薩遮尼犍子經》以破塔壞寺等為五逆。《像法決疑經》說有七逆，然不離《尼犍子經》所說五種，名為“業障”。

言“法障”者，前異熟障，亦名“法障”，感遺法業，名為“法障”。或去世時，障礙正法、障他修定，不種聞法所有種子，所以今生於法不聞、不信、不悟，名為“法障”。

“集”者，作也。“積”者，積造。“雖多積集，而不能染”，由解法空，不樂生死。雖起“煩惱”、“重業”障法，以經威力，定不能染。“染”者，染污，令感苦果等，名為“染”也。

> 註：“障法”似應為“法障”。

又“雖造種種極重惡業”，由體性空，煩惱不堅，故“而易消滅”。“易消滅”故，“不墮惡趣”。業既易亡，惡果寧起？由法性空，諸法實理，體實遠鑒，三障故銷。

#10 2 明受持精勤等果

經曰：若能受持，日日讀、誦，精勤無間，如理思惟，彼於此生，定得一切法平等性金剛等持，於一切法皆得自在，恒受一切勝妙喜樂。

#11 讚曰：

下明受持精勤等果。

言“受持”者，愛樂寶重，領“受”在心，“持”之不忘。如念子等，不忘在心。

“日日讀”者，披文。“誦”者，暗說。

“精”者，專精。“勤”者，勇勵身心。日夜六時，中無間隙，如其“理”趣，而諦“思惟”。

“彼於此生”，現報果也。“定得一切法平等性”，真如理也。

#12 “金剛等持”者，

“等持”謂定。“金剛”者，喻。能破分別著相煩惱，謂觀“一切法平等性”真如空理所有“等持”，能破分別著相顛倒，故名“金剛”。

又真如理，名曰“金剛”，緣此之定，名“金剛等持”。

謂能“受持”，心心不忘，“日日讀誦”，“精勤”“思惟”如是法性，故得此定，當起勝慧，破諸分別顛倒著相。

今時證此“金剛等持”，聞、思位中相應定。

此中但有五種法行，謂聽聞、受持、披讀、諷誦、思惟五種，略無書寫、供養、施他、開演、修行五種，互影顯故。其實而論，行十法行，竝得此果，讀誦尚得，況能演說及修行等？

“於一切法皆得自在”者，未體真空，理事皆擁。體真遠鑒，於理既通，故得“自在”。“自在”者，無礙義。

“恒受一切勝妙喜樂”者，於法著有憂有恚，於真會空，於俗體妄，既無憂恚，故得“恒”時“受”“妙喜樂”。既聞法性，真喜未曾得故。

經曰：當經十六大菩薩生，定得如來執金剛性，疾證無上正等菩提。

#11 讚曰：

世尊自說，善修神足，能住一劫，或一劫餘。“菩薩十六大生”，即義當十六劫。

#12 “金剛性”者，

謂真如性，能破裂生死過失，名為“金剛”。諸法之體，故名為“性”。“執”者，受義，親領受之，故名為“執”。即正體智，能緣於空。

或“執金剛”之“性”即是真如，經“十六生”得此真“性”故。

由於此經，行前法行，能超生死，不經僧祇，經十六劫，便入初地。以經所明實相之理，有大神驗，聞此法等，故超生死無邊劫量，既爾，故能疾證無上菩提。

> 註：卍續藏：（“無邊劫量”）“量”下一有“地前”二字。

此中所說，現在定得“金剛等持”，於法“自在”，“受”“勝”“喜樂”，後生之“障”，皆不能“染”，“不墮惡趣”，得“金剛性”，“疾”得“菩提”，經力故也。

般若理趣分疏卷第二終

#7 2 寂靜法性現等覺門

#8 1 初敘佛說法門之號

#9 1 初明所依如來之相

大般若波羅蜜多經般若理趣分述讚卷第三

大慈恩寺沙門　基撰

經曰：爾時，世尊復依遍照如來之相，

#10 讚曰：

上來第一，明實相境法。此下第二，寂靜法性現等覺門，即是觀照正智體境。前門真性，此明智相。於中亦三：初，敘佛說法門之號。此門有二：初，明所依如來之相；後，陳所說法門之名。此即初也。

前門明性，本體之法不說為“相”。下門是義，所以稱“相”。如來總體，別有多能。今依一義，即是“遍照如來”之相。“相”謂義相、相狀，非是分別有相之“相”。今於無相之法，後說義相之“相”，由一切智、一切種智，斷惑、遊觀二種智故。

> 註：卍續藏：（“義相”）“相”下一有“體相”二字。

於一切法皆能了知，名為“遍照”，“遍照”之智，即“如來”“相”。今依此體“相”，而說於法門，故名為“依”“遍照”之“相”。

#9 2 後陳所說法門之名

經曰：為諸菩薩宣說般若波羅蜜多一切如來寂靜法性其深理趣現等覺門。

#10 讚曰：

此陳所說法門之名。“一切如來寂靜法性甚深理趣”者，即前所說實相妙法，是一切佛“寂靜法性甚深理趣”。

“現等覺門”者，“現”謂顯現，現前明了親證之義。“等”者，遍義。“覺”謂照義。

此意即顯：無分別智，明了親能遍照法性。“現等覺”體，即無分別智。“門”者，通由入趣之義。以能詮法等為由，為通入趣法性。無分別智，由此深教等為由，能入“現等覺”故。

#8 2 次敘佛說理趣之義

> 註：此科判此前未言，仿上一法門補入。下一科判“結歎”亦同。

#9 1 能證金剛智

> 註：此科判亦根據文意補入。

經曰：謂金剛平等性現等覺門，以大菩提，堅實難壞，如金剛故。

#10 讚曰：

此下第二，有四門。第一，能斷生死，性堅實故，“金剛平等性”。

“現等覺”者，能破生死，“現等”之“覺”，猶如“金剛”。

以智所證法性、菩提，堅牢真實，難可破壞，若破“金剛”，故能證智，名“金剛”智。“金剛”般若，名曰“金剛”，義亦同此。

以所證如，性堅實故，能證之智，亦如“金剛”，能破生死。

#9 2 觀察所詮智

經曰：義平等性現等覺門，以大菩提，其義一故。

#10 讚曰：

此即第二，觀察所詮智。

一切有為、無為等“義”，皆悉平等。以法本性、真如、菩提，“其義一故”，性無差別。

#9 3 觀察能詮智

經曰：法平等性現等覺門，以大菩提，自性淨故。

#10 讚曰：

此即第三，觀察能詮智。

以所證理，“大菩提”性，“自性”清“淨”故，於能詮教，悟其平等。

#9 4 通證諸法智

經曰：一切法平等性現等覺門，以大菩提，於一切法無分別故。

#10 讚曰：

此即第四，通證諸法智。

“一切法”者，有為、無為，諸法之中，皆“現等覺”。以法本性，於諸法中，“無”有“分別”故。能證智證諸法時，皆亦不“分別”，故法本性，亦“性”“平等”。

由如空中種種雲霧，如屏風上種種像貌，空及屏風竝無分別，雲及畫像種種相起。

#8 3 結歎佛說法門之德

經曰：佛說如是寂靜法性般若理趣現等覺已，

#9 讚曰：

自下第三，結歎法德。此即結也。

經曰：告金剛手菩薩等言：若有得聞如是四種般若理趣現等覺門，信解、受持、讀、誦、修習，乃至當坐妙菩提座，雖造一切極重惡業，而能超越一切惡趣，疾證無上正等菩提。

#9 讚曰：

此即歎德。然準經中有十法行，此中但說有六法行：一，“聞”；二，“信解”；三，“受持”；四，“讀”；五，“誦”；六；“修習”。始從今日，於十法行，初首行時，乃至未來“坐”“菩提座”，成佛已來，“雖造一切極重惡業”，謂見中邪見、業中意業、逆中破和合僧等，雖皆具造，由悟解故，不為被染，“而能超越一切惡趣”。由聞經行等，大威神力，此諸惡業，作不增長，故不墮於三惡道等，乃至“速證無上菩提”。

> 註：卍續藏：（“成佛已來”）“佛”一作“道”。

計此功德，應與前同，但為別讚經之勝用，故各別說。

#6 2 明行境

#7 3 調伏眾惡普勝法門

#8 1 法門之號

#9 1 初明所依如來之相

經曰：爾時，世尊復依調伏一切惡法，釋迦牟尼如來之相，

#10 讚曰：

自下第二，有二段經，明行境法。於中有二：初段，調伏眾惡普勝法門，由觀實相，能伏眾惡；後段，平等智印清淨法門，由觀觀照，智慧照明。今此初段，於中有三：初明所說法門之號。於中有二：初，明所依如來之相。此為初也。

“一切惡法”者，二障分別、因果分別、染淨分別，悉能除也。

“釋迦”者，能義。“牟尼”者，寂默義。能“調”眾“惡”，離諸諠動。諠動之法，謂生死法。故名能寂默“如來之相”。

依此“調伏一切惡法”能寂“如來之相”，說此法門也。

#9 2 後陳所說法門之名

經曰：為諸菩薩宣說般若波羅蜜多攝受一切法平等性甚深理趣普勝法門。

#10 讚曰：

此陳所說法門之名。“攝受一切法平等性”者，謂“攝一切”染淨因果，皆入“平等性”法界中，由此故能“普勝”眾惡，由此法門名“普勝法”。

#8 2 正說法門

#9 1 別說生死惑業苦法性無戲論

#10 1 煩惱性無戲論

#11 1 明根本

經曰：謂貪欲性無戲論故，嗔恚性亦無戲論；嗔恚性無戲論故，愚癡性亦無戲論；愚癡性無戲論故，猶預性亦無戲論；猶預性無戲論故，諸見性亦無戲論；諸見性無戲論故，憍慢性亦無戲論；

#12 讚曰：

此下第二，正說法門。於中有三：初，別說生死惑業苦法性無戲論；次，陳諸染淨法性無戲論；後，說般若亦無戲論結歸深趣。初中復三：一，明煩惱性無戲論；二，明業；三，明果。煩惱中有二：初，明根本；後，明隨惑。此根本也。

根本有六，由此為本，一切煩惱皆得生長。“謂貪欲性無戲論”者，謂染妄法，性即真如。真如之法，體“無戲論”。“戲論”者，謂分別相、名言相、尋思相。由“戲論”故，執著染淨，有所分別，分別故生死生。知“無戲論”染淨亡，染淨亡性無分別，無分別故，生死滅故，能除惡。下皆準知。

> 註：慈海宋順註：《中論》青目釋曰：“戲論”名憶念取相，分別此彼。

初三，三毒。“猶預”者，疑。“諸見”謂五見，即耶推度。“憍”謂憍逸。“慢”謂七慢，恃已陵人，名之為“慢”。

> 註：“耶”為“邪”之俗字，下文“耶友”亦同。

此六根本，真如本性，“性無戲論”。“性無戲論”故能離分別，契此本性，離分別，無戲論，“一切惡法”悉能降伏。

#11 2 明隨惑

經曰：憍慢性無戲論故，諸纏性亦無戲論；諸纏性無戲論故，煩惱垢性亦無戲論；

#12 讚曰：

此明隨惑。

“纏”謂數數增盛，現前纏繞於心，故名“纏”也。此有八種，謂：惛沈、睡眠，於止為障；掉舉、惡作，於舉為障；嫉、慳，於捨為障；無慚、無愧，於戒為障，故但立八。

“垢”有六種，謂害、恨、惱及諂、誑、憍。“垢”穢眾生，故名為“垢”。此六相麁，毀責之甚，立以“垢”名。

#10 2-3 業苦無戲論

經曰：煩惱垢性無戲論故，諸惡業性亦無戲論；諸惡業性無戲論故，諸果報性亦無戲論；

#11 讚曰：

上惑“無戲論”，“業”、“果”亦復然。總名生死法性無戲論。證此“無戲論”，故離生死“一切惡法”。

#9 2 陳諸染淨法性無戲論

經曰：諸果報性無戲論故，雜染法性亦無戲論；雜染法性無戲論故，清淨法性亦無戲論；清淨法性無戲論故，一切法性亦無戲論；

#10 讚曰：

此第二，明諸染淨法性無戲論。

“雜染”者，總攝一切有漏法盡，與染雜故。“清淨”者，總攝一切無漏法盡。“一切法”者，總攝一切有漏、無漏、有為、無為。生死有情，先染後淨，先別後總，義次第故。

#9 3 說般若亦無戲論結歸深趣

經曰：一切法性無戲論故，當知般若波羅蜜多亦無戲論。

#10 讚曰：

由所觀境，性無戲論，能觀之智，亦無戲論，如實知故。由此境、智，悉無戲論，故離生死一切分別，降伏“一切惡法”皆盡。

#8 3 歎此經德

經曰：佛說如是調伏眾惡般若理趣普勝法已，

#9 讚曰：

自下第三，歎此經德。意此結前已。

> 註：“意”字疑衍【？】

經曰：告金剛手菩薩等言：若有得聞如是般若波羅蜜多甚深理趣，信解、受持、讀、誦、修習，假使殺害三界所攝一切有情，而不由斯墮於地獄、傍生、鬼界，以能調伏一切煩惱及隨煩惱、惡業等故。

#9 讚曰：

以經威力，能調眾惡，故是“殺”罪竝得銷除。由悟法性，起斯勝行，故此大罪，不招惡果。以經威力，善能“調伏一切煩惱及隨煩惱、惡業等故”。設有是罪，不招惡果。

相縛縛眾生，亦由麁重縛，善後雙修止觀，方乃俱解脫。

> 註：据《瑜伽》卷59，“後”字應衍。

一切“惡業”，從“煩惱”生；一切煩惱，從分別起。今離戲論，斷諸分別，分別既盡，惑、業亦亡。故此大罪，“聞”經“信解”，定得消滅。

經曰：常生善趣，受勝妙樂，修諸菩薩摩訶薩行，疾證無上正等菩提。

#9 讚曰：

上能除惡，下能攝善。於中二果：一，世間果；二，出世果。

#7 4 平等智印清淨法門

#8 1 法門之號

經曰：爾時，世尊復依性淨如來之相，為諸菩薩宣說般若波羅蜜多一切法平等性，觀自在妙智印甚深理趣清淨法門。

#9 讚曰：

此第四段，由觀觀照，智慧照明，以顯行境界。文中有三，竝同前解。

由能觀智，證會諸法本性清淨，故分別相，智皆離之，名為“性淨”，今名得清淨。

“一切法平等性”者，即是真如。

“觀自在”，悲行也。“妙智印”者，智行也。又此“觀自在”，即“妙智印”，印“一切法平等”故。餘文可知。

#8 2 正說法門

#9 1 明惑業果

> 註：此處科判無，依文意加。

經曰：謂一切貪欲本性清淨，極照明故，能令世間嗔恚清淨；一切嗔恚本性清淨，極照明故，能令世間愚癡清淨；一切愚癡本性清淨，極照明故，能令世間疑惑清淨；一切疑惑本性清淨，極照明故，能令世間見趣清淨；一切見趣本性清淨，極照明故，能令世間憍慢清淨；

#10 讚曰：

此文有三，同前文說。前文是境，此文是智，“照明”前故。

謂於“貪欲”“本性”真如“清淨”境中，“極照明故”。能“照明”者即是智。

以“貪欲”為本，生於“嗔”等故。

經曰：一切憍慢本性清淨，極照明故，能令世間纏結清淨；一切纏結本性清淨，極照明故，能令世間垢穢清淨；

#10 述曰：

> 註：此處由“讚”改“述”。【？】

此明於隨煩惱，“本性清淨”，“極照明”也。“纏”、“垢”等義，竝如前解。

所言“結”者，即是九結，謂愛、恚、慢、無明、見取、疑、嫉、慳、結。“結”是結縛，能和合苦，難可解故，名之為“結”。

經曰：一切垢穢本性清淨，極照明故，能令世間惡法清淨；一切惡法本性清淨，極照明故，能令世間生死清淨；

#10 讚曰：

上明惑，此明業果。

以生死業，逼迫果業，故名“惡法”。

言“生死”者，謂異熟果，即前惡業所招苦果。

#9 2 總攝諸法

經曰：一切生死本性清淨，極照明故，能令世間諸法清淨；

#10 讚曰：

“世間諸法”即雜染法，總攝有漏。自下第二，總攝諸法。

經曰：以一切法本性清淨，極照明故，能令世間有情清淨；

#10 讚曰：

由有漏法，成“有情”故，故有漏後，明其“有情”。

經曰：一切有情本性清淨，極照明故，能令世間一切智清淨；

#10 讚曰：

出世間中，“一切智”為本，舉此攝餘清淨法盡。三乘總觀諸無我智，名“一切智”。

#9 3 般若清淨

經曰：以一切智本性清淨，極照明故，能令世間甚深般若波羅蜜多最勝清淨。

#10 讚曰：

此即第三，般若清淨。由能照明一切法性“本性清淨”，故能觀智，“最勝清淨”，與所緣境極相應故。

#8 3 陳經勝德

經曰：佛說如是平等智印般若理趣清淨法已，

#9 讚曰：

自下第三文，陳經勝德。“平等智印”者，謂一切法性無戲論，能觀之智，名“平等智印”。

經曰：告金剛手菩薩等言：若有得聞如是般若波羅蜜多清淨理趣，信解、受持、讀、誦、修習，雖住一切貪嗔癡等客塵煩惱垢穢聚中，而猶蓮華不為一切客塵垢穢過失所染，

#9 讚曰：

由能觀智，觀染淨法，“本性清淨”，故“住”“煩惱”，“不為”“染”污，悟本性故，此說離過。

經曰：常能修習菩薩勝行，疾證無上正等菩提。

#9 讚曰：

此釋得善果。由起法行，悟於真智故，“常”“修習菩薩勝行”，乃至終後“疾證”“菩提”。

#6 3 明果境

#7 5 法王灌頂智藏法門

#8 1 標所說法門號

#9 1 明所依如來之相

經曰：爾時，世尊復依一切三界勝主如來之相，

#10 讚曰：

明境六中，自下第三，有二段經，明果法境。於二段中，初段，法王灌頂智藏法門，顯由二行，得財位果；後段，如來智印金剛法門，顯由二行，得自體果。今此初段，於中有三，準前應釋。初標所說法門號中，文復有二：初，明所依如來之相；後，明所說法門之名。此即初也。

> 註：二行應為：調伏眾惡普勝法門、平等智印清淨法門。【？】
卍續藏：（“得財位果​​”）“財”恐當作“職”。

“三界”之宅，擾攘無安，煩惱蟲獸，諸苦惱火，無量逼切。種種驚怖，令有情等，危難竝生。

由佛世尊，如大長者，怜愍諸子，方便拔濟，故佛世尊稱“三界”“主”，佛為法王，故言“勝主”，依此尊位，以說法門。

#9 2 明所說法門之名

經曰：為諸菩薩宣說般若波羅蜜多一切如來和合灌頂甚深理趣智藏法門。

#10 讚曰：

此明所說法門之號。至第十地，將受如來法王位時，“一切”十方“如來”“和合”咸“灌”其“頂”，如剎帝利受王位法。

今此菩薩受佛尊位，以何法水，“灌”灑其“頂”，令作吉祥？謂一切佛智慧法水，有殊勝“智”，出生諸德，含容諸，德譬如於“藏”。以此“智”水，“灌”菩薩“頂”，令無始來二障垢盡，“一切如來”吉祥功德，皆悉圓滿。今說此“法”，令依趣入，是故稱“門”。

#8 2 正顯所說法門

經曰：謂以世間灌頂位施，當得三界法王位果；

以出世間無上義施，當得一切希願滿足；

以出世間無上法施，於一切法當得自在；

若以世間財食等施，當得一切身、語、心樂；

若以種種財、法等施，能令布施波羅蜜多速得圓滿。

#9 讚曰：

自下第二，正顯所說法門。六度不同，隨成六段。

#10 “施”中有五：一，位施；二，義施；三，法施；四，財施；五，總無畏施。其實五施一一竝得多果，此中且說五相似果。

若捨榮貴“位”而修正法，當得成佛，為“三界法王”。

由“施”“義”味，順於理故，“當”來“希願”悉皆“滿足”。

因以“法施”，當能達解“一切”佛“法”。

“財食”因“施”，充益三業，故於當來得“樂三業”。

“若以種種財法等施”者，謂以“財、法”，攝取眾生，令其無畏，名無畏施。

#10 《菩提心經》說：

#11 願行財施要有五種：一，至心；二，信心；三，隨時；四，自手；五，如法。

> 註：見《發菩提心經論》。

如有頌言：施者殊勝，信等具足，恭敬應時，自手施等。又有頌言：利他加行於有情，不簡有力及無力，於一切時一切施，隨力所能廣說法饒益。

> 註：卍續藏：（“說法”）一無“說法”二字。
按：​此二頌出《攝大乘論無性釋》，“說法”二字疑衍，【？】或應加小字括號。下文還依《發菩提心經論》。

#11 不應施有五：

非理財不應施，不淨故。

酒及毒不應施，亂生故。

罝羅機網不應施，惱生故。

刀杖弓箭不應施，害生故。

音樂女色不應施，壞淨心故。

#11 施有五利：

一，常近賢聖；

二，眾生樂見；

三，入眾宗敬；

四，好名流布；

五，作菩提因。

無著菩薩說，謂修六種意樂：一，廣大；二，長時；三，歡喜；四，荷恩；五，大志；六，純善。於此六中，起三作意：一，愛重；二，隨喜；三，欣樂。聞此六種，但當能起一念信心，尚能發生無量福聚，諸惡業障亦當銷滅，何況菩薩？

> 註：見《攝大乘論》“作意修”，及前文第一法門。

經曰：受持種種清淨禁戒，能令淨戒波羅蜜多速得圓滿；

於一切事修學安忍，能令安忍波羅蜜多速得圓滿；

於一切時修習精進，能令精進波羅蜜多速得圓滿；

於一切境修行靜慮，能令靜慮波羅蜜多速得圓滿；

於一切法常修妙慧，能令般若波羅蜜多速得圓滿。

#9 讚曰：

三種“戒”法皆能“圓滿”，草結、鵝珠，而能不壞。三戒非一，故言“種種”。

> 註：“草結”應說“草繫比丘”，忘生護戒。

“事事”能“忍”。

“一切時”能“勤”，無懈疲故。

“於一切境”能“靜慮”，無散亂心故。

“於一切法”“修慧”，皆能簡擇故。

行此六度，得六果報：一，富貴；二，大生；三，大朋屬；四，大業成就；五，無惱縛垢；六，達五明。

能作義利，如《攝大乘》廣說其相。

#8 3 結歎法門之德

> 註：此科判依文意加，下文無明確科判者，亦同。

經曰：佛說如是灌頂法門般若理趣智藏法已，告金剛手菩薩等言：若有得聞如是灌頂甚深理趣智藏法門，信解、受持、讀、誦、修習，速能滿足諸菩薩行，疾證無上正等菩提。

#9 讚曰：

由“聞”六度“菩薩行”成，所求“菩提”亦能“速”得。

#7 6 如來智印金剛法門

#8 1 標所說法門之號

經曰：爾時，世尊復依一切如來智印，持一切佛祕密法門如來之相，為諸菩薩宣說般若波羅蜜多一切如來住持智印甚深理趣金剛法門。

> 註：卍續藏：（“住持智印”）“住”疏作“任”。

#9 讚曰：

此第二段，如來智印金剛法門，顯由二行，得自體果。文有三等，竝同前釋。此即第一，標所說法門之號。

以妙智印，“任持”一切佛甚深法。佛甚深法，體性難知，名為“祕密”。以一“智印”，“持”諸佛法，一切佛法，竝入此故，名為“任持”。今說此“法”，令勤趣入，故名為“門”。以能破壞一切生死，智體堅實，故名“金剛”。

> 註：“任持”或應為“住持”【？】原經文用字亦應為“任持”。

#8 2 正說法門

經曰：謂具攝受一切如來金剛身印，當證一切如來法身；

若具攝受一切如來金剛語印，於一切法當得自在；

#9 讚曰：

由在因中，別行如來“三業”因“印”，得果之時，得如“金剛”“法身”等果。

經曰：若具攝受一切如來金剛心印，於一切定當得自在；

若具攝受一切如來金剛智印，能得最上妙身、語、心，猶若金剛，無動無壞。

#9 讚曰：

由在因中，具行“三業”“金剛智印”，得果之時，能得“最上妙身、語、心”。謂如“金剛”，不為耶友所“動”，不為生死所“壞”。

此中意說：別行三業殊勝之因，別得三果。具行三業所有勝因，總得一果。三業堅實，“猶如金剛，不可動壞”。

#8 3 歎此經德

#9 1 因位所得勝利

經曰：佛說如是如來智印般若理趣金剛法已，告金剛手菩薩等言：若有得聞如是智印甚深理趣金剛法門，信解、受持、讀、誦、修習，一切事業皆能成辦，常與一切勝事和合，所欲修行一切勝智、諸勝福業，皆速圓滿，

> 註：卍續藏：（“皆能成辦”）“能”疏作“得”。

#10 讚曰：

自下第三，歎此經德。

“一切事業皆得成辨”者，謂諸無罪順理善事。

“常與一切勝事和合”者，現在、後生，“常與”“勝事”“和合”相應。

衰減等事，皆悉遠離，“所修”“福、慧”，“皆速圓滿”。

此說因位所得勝利。

#9 2 未來所得果位

經曰：當得最勝淨身、語、心，猶若金剛，不可破壞，疾證無上正等菩提。

#10 讚曰：

此說未來所得果位，殊勝妙果。

#5 2 明菩薩行

#6 1 明依實相斷修之相

#7 7 離諸戲論輪字法門

#8 1 初標所說法門之號

#9 1 初辨所依如來之相

經曰：爾時，世尊復依一切無戲論法如來之相，為諸菩薩宣說般若波羅蜜多甚深理趣輪字法門。

#10 讚曰：

上六段經，明勝境訖，次有六段，當明勝行。復分為三：初二段，顯依實相斷修之相；次二段，顯依觀照修斷之相；後二段，顯依二法遍修之相。就初二段，顯依實相斷修相中有二：初，離諸戲論輪字法門，由觀真如，斷分別故；後，入廣大輪平等性門，由觀平等，修證真故。此下初段，文勢有三。初標所說法門之號中，復分為二，初辨所依如來之相。

真如法性，離諸分別，離言說道故。“無戲論”即是依於法身之相。

詮此“輪”理，所有“法門”，名“輪字法”。教能詮顯，故名為“門”。

由聞此教，遂起“輪”行。起“輪”行已，得“輪”果；得“輪”果已，復為他轉。如是展轉。

#9 2 後陳所說法門之名

> 註：此科判原無。

#10 “輪字法門”者，

#11 “輪”有二義：一，周圓義；二，摧壞義。

由觀真如，性“無戲論”，遍一切法，故名周圓。

由觀此故，離分別執，摧壞生死一切執著，故名“摧壞”。

#8 2 正陳所說

#9 1 解脫門境

經曰：謂一切法空，無自性故；

一切法無相，離眾相故；

一切法無願，無所願故。

#10 讚曰：

以下第二，正陳所說，於中有四。初三，解脫門境。

遍計所執，一切皆“空”；圓成“無相”；依他“無願”。

又此三種，皆通三性。

又但有二，謂妄與真。真、妄皆通有三種故。非我有名“空”，離十名“無相”，不希名“無願”。

#9 2 離著離生

經曰：一切法遠離，無所著故；

一切法寂靜，永寂滅故。

#10 讚曰：

此即第二，離“著”、離生。

#9 3 離四倒執

經曰：一切法無常，性常無故；

一切法無樂，非可樂故；

一切法無我，不自在故；

一切法無淨，離淨相故。

#10 讚曰：

此即第三，離四倒執。

> 註：卍續藏：“執”一作“想”。

#9 4 離諸執著

經曰：一切法不可得，推尋其性，不可得故；

一切法不思議，思議其性，無所有故；

一切法無所有，眾緣和合，假施設故；

一切法無戲論，本性空寂，離言說故；

一切法本性淨，甚深般若波羅蜜多本性淨故。

#10 讚曰：

此第四，離諸執著也。

無如所執，有所“得”故。

尋思之心，言說之議，“不”可“思議”故。

法“假施設”，無實有故。

法性“離言”，“無戲論”故。

> 註：慈海宋順註：《華嚴疏》曰：《瑜伽》九十五：有六種戲論，故名爲“諸”。《同鈔》曰：一，顛倒；二，唐捐；三，諍競；四，於他分別勝劣；五，分別工巧養命；六，耽著世間財食戲論。 

法性“本淨”，實相“般若”，“本性淨故”。此既是法性，諸法隨本體故，皆是空。

#8 3 歎此經德

經曰：佛說如是離諸戲論般若理趣輪字法已，告金剛手菩薩等言：若有得聞此無戲論般若理趣輪字法門，信解、受持、讀誦、修習，於一切法得無礙智，疾證無上正等菩提。

#9 讚曰：

此即第三，歎經勝德。

達法性空，故於諸法得“無礙智”。

#7 8 入廣大輪平等法門

#8 1 初標法門之名

經曰：爾時，世尊復依一切如來輪攝如來之相，為諸菩薩宣說般若波羅蜜多入廣大輪甚深理趣平等性門。

#9 讚曰：

此即第二，入廣大輪平等性門，由觀平等，修證真故。於中有三，此標所說法門之名。

前明“輪”字，未明“攝”法，今明諸法皆真所“攝”，圓滿周備，離執著故。

此遍滿故，名為“廣大”。無法不攝，故名“平等”。諸法本體，故名為“性”。

#8 2 正陳所說

#9 1 初別明性輪

#10 1 明聖者性輪

經曰：謂入金剛平等性，能入一切如來性輪故；

入義平等性，能入一切菩薩性輪故；

入法平等性，能入一切法性輪故。

#11 讚曰：

自下第二，正陳所說。於中有三，初別明性輪，後總明性輪。別明性輪中有三：初，明聖者性輪；二，明法性輪；三，明有情性輪。初中有三，初明佛性輪。

法身本性，能破生死，堅實難壞，如“金剛”故。

“菩薩”之法，依教所詮，以行修證故。“義平等”名“菩薩性”。佛亦應是“義平等性”，以離能詮，堅實之義，別名“金剛”，不名為“義”。菩薩證此，未得“金剛”圓滿法性，但立“義”名。

其二能詮，總名為“法”。“法”謂教法，欲顯所詮因果勝“法”，能詮之教，竝攝入於“法性輪”故。

隨順說別，性竝即真。

#10 2 明法性輪

#11 1 別法

經曰：入蘊平等性，能入一切蘊性輪故；

入處平等性，能入一切處性輪故；

入界平等性，能入一切界性輪故。

#12 讚曰：

自下第二，明法性輪。於中有三：初，別法；次，通法；後，位法。別法中有七。此初三科也。

義別說三，體真法性。

經曰：入諦平等性，能入一切諦性輪故；

入緣起平等性，能入一切緣起性輪故；

入寶平等性，能入一切寶性輪故；

入食平等性，能入一切食性輪故。

#12 讚曰：

#13 此四別法。

“諦”謂四諦。

“緣起”有十二。

“寶”謂三寶。

“食”謂四食。謂段、觸、思及與識食。香、味、觸三，名為段食。觸謂觸數，第六識俱。思謂思數，即第六俱。識謂識蘊，即唯第八。

隨緣說四，攝歸法性。

#11 2 通法

經曰：入善法平等性，能入一切善法性輪故。

入非善法平等性，能入一切非善法性輪故。

入有記法平等性，能入一切有記法性輪故。

入無記法平等性，能入一切無記法性輪故。

入有漏法平等性，能入一切有漏法性輪故。

入無漏法平等性，能入一切無漏法性輪故。

入有為法平等性，能入一切有為法性輪故。

入無為法平等性，能入一切無為法性輪故。

入世間法平等性，能入一切世間法性輪故。

入出世間法平等性，能入一切出世間法性輪故。

#12 讚曰：

此即第二，明諸通法，入“法性輪”，於中有五，其義如文。此五通在人、法二種。

#11 3 位法 

經曰：入異生法平等性，能入一切異生法性輪故。

入聲聞法平等性，能入一切聲聞法性輪故。

入獨覺法平等性，能入一切獨覺法性輪故。

入菩薩法平等性，能入一切菩薩法性輪故。

入如來法平等性，能入如來法性輪故。

> 註：卍續藏：（“能入如來法性輪故”）“入”下經有“一切”二字。

#12 讚曰：

此即第三，明諸位法，入“法性輪”，於中有五，一凡法，四聖法，如應當知。

#10 3 明有情性輪

經曰：入有情平等性，能入一切有情性輪故。

#11 讚曰：

此即第三，明有情入本性輪。

#9 2 後總明性輪

經曰：入一切平等性，能入一切性輪故。

#10 讚曰：

此即第二，總明性輪。若聖、若凡、若人、若法，一切皆入本性輪故。欲顯一切皆歸本性“廣大輪”攝。

#8 3 歎經勝德

經曰：佛說如是入廣大輪般若理趣平等性已，告金剛手菩薩等言：若有得聞如是輪性甚深理趣平等性門，信解、受持、讀、誦、修習，能善悟入諸平等性，疾證無上正等菩提。

#9 讚曰：

此即第三，歎經勝德。

由“聞”此故，現在、後生，“能善悟入諸平等性”。學悟、證悟，皆“善悟入”，乃至究竟“疾”得“菩提”。

#6 2 明依觀照修斷之相

#7 9 真淨供養無上法門

#8 1 初標法門之號

經曰：爾時，世尊復依一切廣受供養真淨器田如來之相，為諸菩薩宣說般若波羅蜜多一切供養甚深理趣無上法門。

#9 讚曰：

明行中，自下兩段，顯依觀照修斷之相。初段，真淨供養無上法門，由依觀照，修供養故。後段，能善調伏智藏法門，由依觀照，除忿等故。此即初也。於中有三，初標所說法門之號。

“廣受供養真淨器田”者，由佛因行，具“真”“供養”，能行一切“真”法行故，成佛之時，一切滿足，三業純淨，堪能“廣受”眾生“供養”。

“真”實法“器”，與諸眾生作“真淨”“田”，故名“無上”。其二乘等，雖“真”福“田”，非“無上”故。

#8 2 正說法門之義

#9 1 修習行

#10 1 發心行

經曰：謂發無上正等覺心，於諸如來廣設供養；

攝護正法，於諸如來廣設供養；

修行一切波羅蜜多，於諸如來廣設供養；

修行一切菩提分法，於諸如來廣設供養；

修行一切總持、等持，於諸如來廣設供養；

修行一切五眼、六通，於諸如來廣設供養；

修行一切靜慮、解脫，於諸如來廣設供養；

修行一切慈悲喜捨，於諸如來廣設供養；

修行一切佛不共法，於諸如來廣設供養。

#11 讚曰：

自下正說。由在因中，行正供養，後為淨因。於中有三：初，修習行；次，觀察行；後，法行行。此即初也。就中復三：初，發心行；次，攝護行；後，修習行。

於諸“供養”中，法供養為最勝。《天王會》云：二人遠離王賊等、所不能侵大寶藏，百千萬劫法難聞，得聞不持不施等，大菩提心、護正法、如教修行心寂靜，自利利他心平等，是則名真供養佛。

> 註：二人，或為聲聞、獨覺。【？】​真供養之三法，對比《勝天王般若波羅蜜經》卷6〈12 陀羅尼品〉：「『[9]天人遠離大寶藏，王賊水火所去失，百千萬劫法難聞，得聞不持不施等。道心為本化眾生，如實修行心寂靜，自利利他平等心，如是修行供養佛。』」(CBETA 2020.Q1, T08, no. 231, pp. 720c27-721a2)[9]：天【大】，二【宮】【聖】
​
​參考：《攝大乘論釋》卷8：論曰：云何菩薩能行惠施？若諸菩薩無少所施，然於十方無量世界廣行惠施。
​云何菩薩樂行惠施？若諸菩薩於一切施都無欲樂。
​云何菩薩於惠施中深生信解？若諸菩薩不信如來而行布施。
​云何菩薩於施策勵？若諸菩薩於惠施中不自策勵。……


#12 大菩提心者，佛自說言：

如諸菩薩最初發心下劣一念福德果報，為千萬劫說不能盡，況經多劫！

> 註：卍續藏：（“為千萬劫”）“為”疑“百”。

譬如大海，初漸起時，當知皆為乃至無價寶珠作所住處，一切寶珠皆海生故。

三千大千世界初起，當知便為二十五有一切眾生作依止處。

菩薩發心亦復如是，初漸起時，普為一切無量眾生作依止處。

菩薩發心，慈悲為首，譬如虛空，無不普覆。虛空無量故，眾生無量。眾生無量故，菩薩發心，亦復如是，以能遍覆一切世界、一切生故。

若菩薩親近善知識、供養諸佛、修集善根、志求勝法、心常柔和、遭苦能忍、慈悲淳厚、深心平等、信樂大乘、求佛智慧，若人能具如是十法，乃能發於阿耨多羅三藐三菩提心。廣如經說。

> 註：以上出自《發菩提心經論》。

#10 2 攝護行

“攝護正法”者，“攝”謂攝受、攝持，即是《勝鬘》攝受正法；“護”謂擁護、護念，即是護念、付囑正法。

> 註：見《金剛經》。

“攝”受、擁“護”，為法城塹，不惜身命，以“設供養”。

#10 3 修習行

#11 “波羅蜜多”以下是修習行，於中有七。

“總持”者，謂陀羅尼。“等持”者，謂三摩地。

> 註：慈海宋順註：陀羅尼，此云總持。肇曰：總持，謂持善不失，持惡不生，無所漏忘，謂之持。又曰：經云，有五百總持，亦云，無量總持也。等持，《玄應》，《音義》曰三昧，或言三摩提，或云三摩帝，皆譌也。正言三摩地，此云等持。等者，正也，正持心也。持謂持諸功德也。或云正定，謂住緣一境，離諸邪亂也。《名義集》曰：離沉掉曰等，令心住一境性曰持。


“靜慮”謂四靜慮。“解脫”謂八解脫。

“慈悲喜捨”即四無量。

#12 “一切佛不共法”者，《菩薩地》說：諸佛世尊有百四十不共佛法，謂諸如來三十二相、八十隨好，四一切種清淨，十力，四無所畏，三念住，三不護，大悲，無忘失法，永害習氣，及一切種妙智，是名一切佛不共法。其三十二相、八十隨好、十力、四無所畏、大悲、無忘失法，竝如前辨。

#13 四一切種清淨者：

一，一切種所依清淨。煩惱麁重、習氣皆永盡故。又於自體，如自所欲，取住捨中，自在而住。

二，一切種所緣清淨。謂於種種，若化、若變、若所顯現，一切所緣，皆自在轉。

三，一切種心清淨。諸心麁重，永遠離故。一切善根，皆積集故。

四，一切種智清淨。無明麁重，永遠離故。又遍所知，智無障礙，智自在轉。

三念住者，謂諸如來於其長夜有如是欲：如何當令諸有情類，於我善說法毘奈耶，無倒行中，如實隨住？如是長夜欲樂法主，化御眾時，若所希欲，或遂、不遂，不生雜染。由三念住，略所顯故。此三復由三眾別：一，一向正行；二，一向邪行；三，一分正行、一分邪行。不生喜、患，但生大捨。

三不護者，謂諸如來三業清淨現行。

永害習氣者，謂諸如來，或於動轉，或於瞻視，或於言論，或於安住，似有煩惱所起作業多不現行，一切習氣皆斷無餘。

一切種妙智者，總於諸法無顛倒智。

所餘佛法，如前已說。

#9 2 觀察行

#10 1 離四倒行

經曰：觀一切法若常、若無常，皆不可得，於諸如來廣設供養；

觀一切法若樂、若苦，皆不可得，於諸如來廣設供養；

觀一切法若我、若無我，皆不可得，於諸如來廣設供養；

觀一切法若淨、若不淨，皆不可得，於諸如來廣設供養。

#11 讚曰：

自下第二，觀察行相，於中復三：一，離四倒行；二，三門行；三，離著生滅行。此則初也。

異生多執身、受、心、法，以為“淨、樂、我、常”。為破彼故，說四諦理。既無常、無樂、無我、無淨，令壓生死，趣求二乘。二乘遂執真實有彼“無常”等四，既有法執，附著小果，不欲大乘。

世尊後說《大般涅槃》“常、樂、我、淨”，令捨小果，趣求大乘。彼聞厭捨，遂得佛果。

此二俱是引攝方便，非實道理，諸法實非此二四種。故有說言：諸佛或說我，或時說非我，諸法實相中，無我、無非我。餘三亦爾。

今觀實相，以“設供養”，故觀諸法“常”、“無常”等，“皆不可得”。

#10 2 離三門行

經曰：觀一切法若空、若不空，皆不可得，於諸如來廣設供養；

觀一切法若有相、若無相，皆不可得，於諸如來廣設供養；

觀一切法若有願、若無願，皆不可得，於諸如來廣設供養。

#11 讚曰：

此即第二，三門行也。

若是二乘，觀苦為“空”，即空、無我行故；觀集、道全，苦諦少分，為“無願”行；觀於滅諦，為“無相”行。欣、厭事成。

若大乘者，觀遍計所執實我法為“空”行；觀依他起為“無願”行；觀圓成實為“無相”行。又三皆通“空、無相、無願”，竝破凡夫妄想分別，我、法執等。故不空是凡，執有願、有相，竝皆如是。

其“空”等行，此皆趣入方便之門。據理實相，非“空、不空，有願、無願，有相、無相”。今觀實相，故“不可得”，推前一法，達一切故。

故論說言：舜若多者，名為空性，法性非空，空之性故。

> 註：《成唯識論》：梵言瞬若，可說如空。名舜若多，如是「空性」，即是「二空」所顯實性。故言空者，從能顯說。「二空」之性，名「二空」性，「依士釋」名。言「真如」空，未善理故。
参考《辯了不了義善說藏論》： 故於自相所立性中，俱無勝義、世俗諸法 。然於法性所立性中 ， 無世俗法有勝義諦 ， 故有無自性應細分別。 」
《大般若經》：诸法一性即是无性，诸法无性即是一性，如是诸法一性、无性是本实性，此本实性即是一相，所谓无相。​​
​


#10 3 離著生滅行

經曰：觀一切法若遠離、若不遠離，皆不可得，於諸如來廣設供養；

觀一切法若寂靜、若不寂靜，皆不可得，於諸如來廣設供養。

#11 讚曰：

凡夫妄想，樂著生死，性不寂靜，有“不遠離”及“不寂靜”。為破彼故，說為“遠離”及於“寂靜”。

依於“遠離”及“寂靜”門，破彼病故，以入於真，名為“遠離”及“寂靜”等。據實法體非“遠、不遠”，非“靜、不靜”。“靜、不靜”等，皆是入門，故非法性。以實相體，名言路絕，尋思道息，故“遠離”等，“皆不可得”。

#9 3 法行行

經曰：於深般若波羅蜜多，書寫，聽聞，受持，讀，誦，思惟，修習，廣為有情宣說流布，或自供養，或轉施他，於諸如來廣設供養。

#10 讚曰：

#11 自下第三行門，法行行。

> 註：卍續藏：（“行門”）“門”一作“相”。

一，書寫。

二，聽聞。

三，受持，愛樂寶重，不離於心。生死威儀，願相隨故。

四，讀。

五，誦。

六，思惟。

七，修習，如說行也。

八，廣為有情宣說流布。

九，自供養。

十，施他。

此十名為行法行行。此中皆得自作、教他、讚歎、隨喜、慶慰。

“供養”之中，說“自”言者，以對“施他”，且復言“自”。據實而言，自供、教他、讚歎、隨喜、慶慰，竝得“供養”。施他書寫乃至教他、施他、讚歎等事，竝名法行，名為“供養”。

行十法行者，獲福聚無量，勝故、無盡故，由攝他、不息。廣如《中邊論》說。

#8 3 歎此經德

經曰：佛說如是真淨供養甚深理趣無上法已，告金剛手菩薩等言：若有得聞如是供養般若理趣無上法門，信解、受持、讀、誦、修習，速能圓滿諸菩薩行，疾證無上正等菩提。

#9 讚曰：

此即第三，歎經勝德。以法“供養”即“菩薩行”，故“菩薩行”“速”得“圓滿”。

#7 10 能善調伏智藏法門

#8 1 初標法門之號

經曰：爾時，世尊復依一切能善調伏如來之相，為諸菩薩宣說般若波羅蜜多攝受智密調伏有情甚深理趣智藏法門。

#9 讚曰：

明依觀照修行相中，自下第二，能善調伏智藏法門。由依觀照，除忿等故。文意有三，準前應釋。此即第一，總標所說法門之名。

> 註：卍續藏：（“明依觀照修行相中”）“行”一作“斷”。

“能善調伏”者，能除忿等，名“善調伏”。

“攝受智密調伏有情”者，觀照之“智”，微妙名“密”。此“智”為“藏”，具能“攝受”一切諸佛法所有功德，名為“攝受”，亦名“智藏”。以此“智藏”能除自他忿恚等過，故名“調伏”。

此門義顯：由觀照智，達法本性，忿恚惡法，竝能“調伏”。

#8 2 正陳所說

#9 1 初說十七實相即忿實相

#10 1 以不二、除斷、無變，三種實相，以即於忿

經曰：謂一切有情平等性，即忿平等性；

一切有情調伏性，即忿調伏性；

一切有情真法性，即忿真法性；

#11 讚曰：

此下第二，正陳所說，文中有二。

#12 初說十七實相，即“忿”實相；後釋所由。此即初也，文分為五。

#13 初，以不二、除斷、無變三種實相，以即於“忿”。他“忿”之時，應作此念：

法既“平等”，何有瞋“忿”？

法既離染，忿能“調”我？

法既無變，忿性亦然。

何須分別，見他生“忿”，而起恚惱？

作此觀已，故一切惑，皆悉除滅。下皆準知。

#10 2 以實常德性，滅破真境，四種實相，以即於忿

一切有情真如性，即忿真如性；

一切有情法界性，即忿法界性；

一切有情離生性，即忿離生性；

#11 一切有情實際性，即忿實際性；

第二，以實常德性，滅破真境四種實相，以即於“忿”。

#10 3 以非有、離相、不求，三種實相，以即於忿

一切有情本空性，即忿本空性；

一切有情無相性，即忿無相性；

#11 一切有情無願性，即忿無願性；

第三，以非有離相，不求三種實相，以即於“忿”。

#10 4 以斷染法、離生二種，以即於忿

一切有情遠離性，即忿遠離性；

#11 一切有情寂靜性，即忿寂靜性；

第四，以斷染法、離生二種，以即於“忿”。

#10 5 以無得、虛偽、深妙、離言、堅實五種，以即於忿

一切有情不可得性，即忿不可得性；

一切有情無所有性，即忿無所有性；

一切有情難思議性，即忿難思議性；

一切有情無戲論性，即忿無戲論性；

#11 一切有情如金剛性，即忿如金剛性。

第五，以無得、虛偽、深妙、離言、堅實五種，以即於“忿”。如其次第，一一配之。

此中法門，如前已辨，故不解釋。

煩惱之中，瞋“忿”為重，此中偏舉，論實通餘一切染也。以“忿”即真，知本染盡。

“有情”起“忿”，“有情”本“性”，即“忿”本“性”。人、法本“性”，皆即實相，無二分故。既知此已，不見“忿”等，故不應生煩惱之過。

#9 2 釋其所由

經曰：所以者何？一切有情真調伏性，即是無上正等菩提，亦是般若波羅蜜多，亦是諸佛一切智智。

#10 讚曰：

自下第二，釋其所由。以有情本“調伏性”，實相即是法身“無上正等菩提”。此說實相。

本性“菩提”，亦是能觀觀照“般若”，法性、法相，體不異故。如刀之利，體無別故。

#11 由此故知，“忿”之本性，亦是“諸佛一切智智”。此有多解：

真“智”、俗“智”，各得一名。

第二解云：“一切智”者，佛也。又言“智”者，“佛”所成“智”。此本性“般若”，即“佛”之“智”。

以“忿”即真如，亦即“佛”之“智”。故煩惱性，即是覺分，更無異故。

又復覺知是煩惱故，永不起之。法性本同，用不異故。

又“調伏性”，即是實相。“菩提”亦是實相。“般若”亦是“諸佛”“智”之本性。本性名“智”，“智”之本故。四名雖有別，體一故相即。“智”及“智”處，皆名“般若”，義意同故。

#8 3 歎經勝德

#9 1 調伏諸染

經曰：佛說如是能善調伏甚深理趣智藏法已，告金剛手菩薩等言：若有得聞如是調伏般若理趣智藏法門，信解、受持、讀、誦、修習，能自調伏忿恚等過，亦能調伏一切有情。

#10 讚曰：

自下第三，歎經勝德。此雜染失、“忿恚等”者，通諸染也。

#9 2 世間勝果

經曰：常生善趣，受諸妙樂，現世怨敵皆起慈心。

#10 讚曰：

此即第二，世間勝果。“忿”唯不善，起必招苦。今離“忿”等，故“生趣”，“受”勝“樂”果，以無忿故。不惱於他故，“現”“怨”家“慈心”相向。

#9 3 出世勝果

經曰：能善修行諸菩薩行，疾證無上正等菩提。

#10 讚曰：

此即出世勝善果也。

#6 3 明依二法遍修之相

#7 11 性平等性最勝法門

#8 1 初標法門之號

經曰：

爾時，世尊復依一切能善建立性平等法如來之相，為諸菩薩宣說般若波羅蜜多一切法性甚深理趣最勝法門。

#9 讚曰：

明行之中，總有六段，自下末後二段，顯依二法遍修之相。此段性平等性最勝法門，修觀實相，人、法平等，皆遍滿故；後段有情住持勝藏法門，修觀觀照，遍諸人、法，皆善緣故。此中有三，此即第一，總標所說法門之號。

“能善建立性平等法”者，“性平等法”，謂即真如，遍於人、法，名“性平等”。此真實性，不可施設言說分別。今施設為“性平等法”故，名“建立”。真實法性故，名“最勝法”。令趣入故，名為“門”。

#8 2 正陳所說

#9 1 以人、法，遍滿離染真理三種，以即般若

經曰：

謂一切有情性平等故，甚深般若波羅蜜多亦性平等；

一切法性平等故，甚深般若波羅蜜多亦性平等。

一切有情性調伏故，甚深般若波羅蜜多亦性調伏；

一切法性調伏故，甚深般若波羅蜜多亦性調伏。

一切有情有實義故，甚深般若波羅蜜多亦有實義；

一切法有實義故，甚深般若波羅蜜多亦有實義。

#10 讚曰：

此下第二，正陳所說，於中有六。第一，以人、法遍滿離染真理，三種，以即“般若”。皆同前門。

第三名無變。此名真理者，前名真法，此名“實義”故。

世、出世間，莫過二種：一，“有情”；二，“法”。悟此二種，即是“般若波羅蜜多”觀照之智。二種本性，即成是實相“般若波羅蜜多”，故皆相即。

> 註：卍續藏：（“即成是實相”）“成”一作“或”，今恐“成”字衍。

#9 2 以人、法，實常德性，法體真境四種，以即般若

經曰：

一切有情即真如故，甚深般若波羅蜜多亦即真如；

一切法即真如故，甚深般若波羅蜜多亦即真如。

一切有情即法界故，甚深般若波羅蜜多亦即法界；

一切法即法界故，甚深般若波羅蜜多亦即法界。

一切有情即法性故，甚深般若波羅蜜多亦即法性；

一切法即法性故，甚深般若波羅蜜多亦即法性。

一切有情即實際故，甚深般若波羅蜜多亦即實際；

一切法即實際故，甚深般若波羅蜜多亦即實際。

#10 讚曰：

第二，以人、法，實常德性，法體真境，四種，以即“般若”。

#9 3 以人、法，非有、離相、不求三種，以即般若

經曰：

一切有情即本空故，甚深般若波羅蜜多亦即本空；

一切法即本空故，甚深般若波羅蜜多亦即本空。

一切有情即無相故，甚深般若波羅蜜多亦即無相；

一切法即無相故，甚深般若波羅蜜多亦即無相。

一切有情即無願故，甚深般若波羅蜜多亦即無願；

一切法即無願故，甚深般若波羅蜜多亦即無願。

#10 讚曰：

第三，以人、法，非有、離相、不求，三種，以即“般若”。

#9 4 以人、法，離染、離生二種，以即般若

經曰：

一切有情即遠離故，甚深般若波羅蜜多亦即遠離；

一切法即遠離故，甚深般若波羅蜜多亦即遠離。

一切有情即寂靜故，甚深般若波羅蜜多亦即寂靜；

一切法即寂靜故，甚深般若波羅蜜多亦即寂靜。

#10 讚曰：

第四，以人、法，離染、離生，二種，以即“般若”。

#9 5 以人、法，無得、虛偽、深妙、離言四種，以即般若

經曰：

一切有情不可得故，甚深般若波羅蜜多亦不可得；

一切法不可得故，甚深般若波羅蜜多亦不可得。

一切有情無所有故，甚深般若波羅蜜多亦無所有；

一切法無所有故，甚深般若波羅蜜多亦無所有。

一切有情不思議故，甚深般若波羅蜜多亦不思議；

一切法不思議故，甚深般若波羅蜜多亦不思議。

一切有情無戲論故，甚深般若波羅蜜多亦無戲論；

一切法無戲論故，甚深般若波羅蜜多亦無戲論。

#10 讚曰：

第五，以人、法，無得、虛偽、深妙、離言，四種，以即“般若”。

> 註：此中略而未說前文之“金剛性”（堅實）。

#9 6 以人、法，廣大作用二種，即於般若

經曰：

一切有情無邊際故，甚深般若波羅蜜多亦無邊際；

一切法無邊際故，甚深般若波羅蜜多亦無邊際。

一切有情有業用故，當知般若波羅蜜多亦有業用；

一切法有業用故，當知般若波羅蜜多亦有業用。

#10 讚曰：

第六，以人、法，廣大、作用，二種，即於“般若”。

以境“廣大”，智亦如是。以境具有流轉“業用”，般若亦有觀照境界、除斷之“用”。

#8 3 歎此經德

經曰：

佛說如是性平等性甚深理趣最勝法已，告金剛手菩薩等言：若有得聞如是平等般若理趣最勝法門，信解、受持、讀、誦、修習，則能通達平等法性甚深般若波羅蜜多。

#9 讚曰：

第三歎德。“性平等性”者，真如實相，體性“平等”，人、法本性故，名“性平等性”。

“則能通達平等法性”，由“聞”、“信”等，此“性平等”威神力故，故“能通達平等法性”。

“平等法性”即“深般若波羅蜜多”。“深般若波羅蜜多”，義合二種：一，實相；二，觀照。今達實相，由觀本“性”，遍人、法故。前文所即“深般若”者，即是觀照，不爾，如何實相般若“亦有業用”？

> 註：卍續藏：（“義合二種”）“合”恐“含”。

經曰：

於諸有情，心無罣礙，疾證無上正等菩提。

#9 讚曰：

所依“法性”，尚能“通達”，能依人、法，理亦無“礙”。

“罣”者，障也。“礙”者，拘礙。通達人、法，亦無障“礙”，達所依故，能依亦達。

#7 12 有情住持勝藏法門

#8 1 標法門名

經曰：爾時，世尊復依一切住持藏法如來之相，為諸菩薩宣說般若波羅蜜多一切有情住持遍滿甚深理趣勝藏法門。

#9 讚曰：

#10 此第二段，有情住持勝藏法門，修觀觀照，遍諸人、法，皆善緣故。文中有三，此即第一，標所說法門之名。就中復二：初說依相，後說其名。

#11 “住持藏法”者：

“住”謂住止，謂如來藏等，無始有情皆依之“住”。或此先“住”諸有情中。

“持”謂住持，謂如來藏等“住持”有情，為有情本，亦能“住持”一切佛法所有種子。

“藏法”者，謂如來藏，即無為中，含容無邊佛功德故，名之為“藏”。

“一切有情住持遍滿”，謂如來藏，遍滿依住“有情”身心，能持一切佛法功德，此即一切殊勝寶藏。詮此教法，名為“法門”。如來藏義，是根本名，故不說餘金剛藏等。

#8 2 正陳所說

#9 1 第一法體，談本藏故

經曰：謂一切有情皆如來藏，普賢菩薩自體遍故。

#10 讚曰：

自下第二，正陳所說，於中有四。此即第一。

“一切有情皆如來藏”者，“如來藏”者，即是真如在纏之名，出纏之時名法身故。“藏”謂庫藏，諸佛所有一切功德皆在其中，名“如來藏”。現行功德未能起故，不名法身。又此真性正實“如來藏”，在纏中名“如來藏”。一切眾生皆有真理，故《勝鬘》云：夫生死者，是如來藏。

“普賢菩薩自體遍故”者，“賢”謂賢善，遍體三業，一切賢善，故名“普賢”。菩薩證此“普賢”善理，又其自體“普”皆“賢”善，三業等法，一切皆“賢”。由是菩薩所證真理、能證有為自體等法，一切調順，竝皆“賢”善。

又由此性，體遍三業，能令三業“普”皆“賢”善，故名“普賢”。

然今“菩薩”“普賢”本性即“如來藏”。故說“普賢菩薩”“自體”“遍”“有情”“體”故。“有情”者，皆“如來藏”，廢用、顯“體”，名“普賢”“遍”。

#9 2 第二法用，破生死故

經曰：一切有情皆金剛藏，以金剛藏所灌灑故。

#10 讚曰：

此即第二。“一切有情皆金剛藏”，即“如來藏”。堅實難壞，能有破裂生死之德，名“金剛藏”。金剛藏菩薩能證於此“金剛藏”理，亦能獲得“金剛藏”智，名“金剛藏”。

然今“一切有情”，本體皆“金剛藏”。然以般若“金剛藏”教，“灌灑”身心，悉得堅實破裂生死堅固之法，故知“有情皆金剛藏”。

“灌”者，入身心之義。“灑”者破生死之業。以彼展轉“金剛藏”教，所“灌灑”時，破生死故。

#9 3 第三教依，無倒本故

經曰：一切有情皆正法藏，一切皆隨正語轉故。

#10 讚曰：

此即第三。“一切有情皆正法藏”，“正法”即是般若真教。“藏”謂庫藏，“一切有情”皆是“正法”之庫“藏”也。以諸“有情”“皆”能“隨”順“正語”“轉”故。

言“正語”者，謂順理語即是。契經謂諸“有情”“皆”能“隨”順“正語”而“轉”。

“轉”謂動轉，能依正語聖教法行，得堅實法故。

有情性、相，竝名“有情”。從諸“有情”，發起“正語”，故諸“有情”，名“正法藏”。

#9 4 第四德依，諸德本故

經曰：一切有情皆妙業藏，一切事業加行依故。

#10 讚曰：

此即第四。

“一切有情皆妙業藏”，“妙業”即是菩薩所有諸善三“業”。“藏”義同前。“一切有情”皆是菩薩“妙業”庫“藏”。

菩薩欲起諸善“事業”，皆為“有情”。或為證彼“有情”本性，或欲拔彼生死苦惱，發起“加行”。故有情是“加行”所“依”，所依即“藏”。從諸“有情”起“妙業”故。

#11 上來四種：

第一法體，談本藏故。

第二法用，破生死故。

第三教依，無倒本故。

第四德依，諸德本故。

若不能曉，與此相違。

#8 3 歎經勝德

經曰：佛說如是有情住持甚深理趣勝藏法已，告金剛手菩薩等言：若有得聞如是遍滿般若理趣勝藏法門，信解、受持、讀、誦、修習，則能通達勝藏法性，疾證無上正等菩提。

#9 讚曰：

自下第三，歎經勝德。“勝藏法性”即“如來藏”等四種“勝藏法”本“性”故。由今“聞”等，故後“通達”。

#5 3 明菩薩果

#6 13 無邊無際究竟法門

#7 1 總標所說法門之號

經曰：爾時，世尊復依究竟無邊際法如來之相，為諸菩薩宣說般若波羅蜜多究竟住持法義平等金剛法門。

#8 讚曰：

自下第三，二段明行得果，於中分二：初，無邊無際究竟法門，得二果時，廣深一味，極殊勝故，自利果德；後，甚深理趣無上法門，得二果已，自利利他，為三界主，隨諸有情，所願皆從，利他果德。此即初段。就此初段中，文有其三，此即第一，總標所說法門之號。於中復二：初說所依，後辨其名。

“究竟”者，最勝義、第一義、無上義、窮極義。“無邊”者，廣；“無際”者，深。此意說言：佛身最勝、廣、深之法。

“究竟住持法義平等”者，“究竟”者同前釋。“住”者依止。“持”者住持。

“法”者，能詮文字之教。“義”者，所詮理趣之義。“平等”者，相似義、不異義。

“金剛”者，堅實義、能破義。謂最勝依止“住持”教、理不異，破壞生死。

“法門”謂“法、義”皆能“無邊、際”等故。又“究竟住持”，“住持”一切諸佛法故。“法義平等”，相順無二。“金剛法”者，能破生死堅實“法門”。

#7 2 正陳所說

經曰：謂甚深般若波羅蜜多無邊故，一切如來亦無邊。

#8 讚曰：

此下第二，正陳所說。

#9 前性平等性最勝法門中，說“一切有情無邊”等故，“甚深般若波羅蜜多亦無邊”。“般若”既通實相、觀照、文字等五，三身“如來”，隨亦“無邊”。

> 註：見“顯經體性”中五般若：實相、觀照、文字、境界、眷屬。

實相之理，法身“無邊”。

觀照之智，報身“無邊”。

依此二種，化身應物隨緣，即現業用“無邊”。

“無邊”者，廣量難測故。諸根相好一一“無邊”，無限善根所引生故。

經曰：甚深般若波羅蜜多無際故，一切如來亦無際。

#8 讚曰：

“無際”者，深妙難知故，亦由三劫難修所得故。“深般若”名為“無際”。此成三身，亦名“無際”。非是二乘凡夫等類、十地菩薩所能知故。

經曰：甚深般若波羅蜜多一味故，一切法亦一味。

#8 讚曰：

此能觀觀照及所觀理、方便等五法，皆“一味”故，名為“平等”。

“一味”者，一相義，謂無相和合義、無分別義。

又“一味”者，堅實故，離苦樂相，無歡戚故。其一切法，若教、若義，皆亦“一味”。隨二般若，無乖諍故。

#9 《佛地經》說：

譬如三十三天未入雜林，終不能於若事、若受，無我、我所，和合受用。若入雜林，即無分別，隨意受用。由此雜林，有如是德能，令諸天入此林者，天諸果報，若事、若受，無所思惟，和合受用。

如是菩薩，若未證得無生法忍，終不能得平等之心、平等之捨，乃與一切聲聞獨覺無有差別，有二想故，彼不能住受用和合一味事智。若已證得無生法忍，遣二想故，得平等心，遂與聲聞獨覺差別，由平等心而能住捨，受用和合一味事智。

#9 彼《論》說言：

三十三天有一雜林，諸天和合福力所感，令諸天眾，不在此林，宮殿等事、苦樂受等勝劣有異，有我、我所差別受用。若在此林，若事、若受，都無勝劣，皆同上妙無我、我所，和合受用，能令平等和合受用，故名雜林。此由諸天，各修平等和合福業增上力故，令彼諸天，本識變現，同處、同時、同一相法。由彼雜林增上力故，令彼轉識，亦同變現，雖各受用，而謂無別。

如是地前、地上菩薩，差別、無差別，亦復如是。二相、無相所引生故，未得無生及得別。

#9 故即彼《經》云：

又如種種大小眾流，未入大海，各別所依，異水、少水，水有增、減，隨其水業，所作各異，少分依持水族生命。若入大海，無別所依，水無差別，水無限量，水無增減，所作業一，廣大依持水族生命。

如是菩薩，若未證入如來清淨法界大海，各別所依，異智、少智，智有增減，隨其智業，所作各異，少分眾生成熟善根之所依止。若已證入如來清淨法界大海，無別所依，智無限量，智無增減，受用和合一味事智，無量眾生成熟善根之所依止。

#9 彼《論》說言：

水別所依，種種地方為所依故。菩薩所依，別別如來為所依故。

異水者，清、濁、灰、美，水差別故。菩薩異智者，各別勝解所修成故。所餘法譬，隨義可知。

菩薩既然，故修成時，成佛之位，三身萬德，各唯一味。

經曰：甚深般若波羅蜜多究竟故，一切法亦究竟。

#8 讚曰：

此觀照及境、文字等五，最勝第一，名為“究竟”。諸法及義，隨般若亦爾。

此中意顯：由深般若，因位文字、眷屬、境界，“無邊”“無際”“一味”“究竟”，所行之行得三身果，所說“法”“義”，隨身亦爾。有深般若諸法本性，本性既“一味”、“究竟”，故法亦爾。

#7 3 歎經勝德

經曰：佛說如是無邊無際究竟理趣金剛法已，告金剛手菩薩等言：若有得聞如是究竟般若理趣金剛法門，信解、受持、讀、誦、修習，一切障法皆悉消除，定得如來執金剛性，疾證無上正等菩提。

#8 讚曰：

此即第三，歎經勝德。既聞般若及佛三身所有“法、義”，“無邊、際”等，“一切障法皆悉銷除，定得如來執金剛性”，謂領受此能破生死真實本性、真如法界，“疾證無上正等菩提”。此中具有滅惡、攝善二種勝德。

#6 14 甚深理趣無上法門

#7 1 初標法門之號

經曰：爾時，世尊復依遍照如來之相，為諸菩薩宣說般若波羅蜜多得諸如來祕密法性及一切法無戲論性，大樂金剛不空神呪金剛法門；初中後位，最勝第一甚深理趣無上法門。

> 註：卍續藏：（“不空神呪金剛法門”）“門”疏牒作“性”。

#8 讚曰：

此第二段，甚深理趣無上法門，得二果已，自利利他，為三界主，隨諸有情所願皆從，利他果德。

“遍照”智者，即一切智、一切種智。如睡夢覺，如蓮華開，通達諸法，遍能自利及利他盡，名為“遍照”。

“得諸如來祕密法性”，“得”謂獲證，謂此法門能“得”“祕密”等。可貴可重名“祕”，幽隱難知名“密”，即是有為一切殊勝幽微諸法，謂菩提是。

“及一切法無戲論性”，即真法界，離諸名言及分別故。

#9 “大樂”者，得無漏樂。樂有五種：

一，因樂；

二，受樂；

三，苦對治樂；

四，斷受樂；

#10 五，無惱害樂，此中有四：

一，出離樂；

二，遠離樂；

三，菩提樂；

四，涅槃樂。

今得此五及後四種，故言“大樂”，遍滿法界俱是“樂”故。

“金剛”者，能破義一切障法，悉能破故。

“不空”者，顯此妙法，非空無果，必有靈驗殊勝異果，名為“不空”。

“神呪“者，“神”謂聖德，理事自在。“呪”謂總持。謂十方佛共有聖德，名之為“神”。以一略言，具一切佛法所有功德，破滅一切生死怨敵，總含諸德，故名“總持”。此名為“呪”。

“金剛法”性者，諸佛般若，堅實諸法，此為第一，故名“法性”。

此上所詮法門所得行，以下總是能得法門。

“初中後位”者，謂此經中初說、中說、後說三位；或發心、修行、證得三位；或聽聞、修行、離欲三位。此為“最勝”無二，“第一”“無上”法行，由此法門，最“第一”故，能證“如來祕密法性”等。

#7 2 正陳所說

#8 1 以三復次，說菩薩行十惡業道等因，所得果利

#9 1 初復次：為返惡故，說相似貪

#10 1 明惡業道，貪等為因，所得果利

#11 1 明自利果

經曰：謂大貪等最勝成就，令大菩薩大樂最勝成就；

#12 讚曰：

自下第二，正陳所說，文中有二。初以三復次，說菩薩行十惡業道等因，所得果利；後三復次，說陀羅尼。初中有三復次，初復次中有二：初，明惡業道，貪等為因，所得果利；後，明善業道，般若為因，所得果利。明貪等為因中，初明自利果，後明利他果。

#13 明自利果中，明由貪等為因，展轉得四種果：

一，由貪等為因，得大樂；

二，大樂為因，得大覺；

三，大覺為因，得能降四魔；

四，降四魔為因，得自在。

#13 云何名為“謂大貪等最勝成就”？所謂菩薩於其因中，翻其生死十惡業道，自行出世十惡業道：

> 註：參考《攝大乘論無性釋》卷8：（增上戒學之引發差別，十種難行）「八隨覺難行，於諸如來所說甚深祕密言詞能隨覺故。」(CBETA 2020.Q1, T31, no. 1598, p. 427c12-13)

一，能殺生。謂斷眾生，生死流轉。斷是殺義。

二，不與取。無有與者，自然攝取。是無他求，自攝益義。

#14 三，欲邪行。了知欲為邪，而修於正行。若分別欲，實知唯邪。

> 註：卍續藏：（“於正行”）“性”下一有“若境界欲”四字。

如有頌言：佛說貪、恚、癡，皆從分別起，淨、不淨顛倒，此亦為緣生。淨、不淨顛倒，為緣而有者，彼自性皆無，故顯非真實。

#14 四，妄語。若於妄中，能說為妄。

如有頌言：一切虛妄法，世尊如實說，於虛妄法中，諸行最虛妄。

五，離間語。云何貝戍尼？謂常居最勝空。貝戍尼言，顯目離間語，密詮常勝空。貝表勝義，戍表空義，尼表常義。今取密義。

六，麁惡語。云何波魯師？謂善安住所知彼岸。此波魯師，顯目麁惡語，密詮住彼岸。彼岸即是一切智，佛於其中能善安住名波魯師。

七，綺間語。若正說法品類差別。

> 註：卍續藏：（“綺間語”）“間”疑“飾”。

八，貪欲。《攝大乘》說：若有數數欲自證得無上靜慮，此意但說從散引生，但言貪定。謂起大貪欲，欲無上菩提。貪於生死，度脫有情，名為貪欲。

> 註：卍續藏：（“但言貪定”）“定”一作“欲”。

九，嗔恚。若於其心，能正憎害一切煩惱，已斷、已滅，是憎害義。

十，邪見。若一切處，遍行邪性，皆如實見。即見一切虛妄分別，邪亂為性。

雖諸菩薩密行十惡業道，今舉意業，“大貪”為首，據實通行三業為因。由此菩薩“最勝成就”，行此十因，故感前五種“樂”，勝於凡位所有諸“樂”，故名“最勝”。又“大樂”者，謂五修果，離種種相得法苑樂，如前已辨。

> 註：見第一“甚深微妙清淨法門”。

經曰：大樂最勝成就，令大菩薩一切如來大覺最勝成就；

#12 讚曰：

證得五樂法苑樂故，能得“大覺”，“覺”自及他，若理、若事。菩薩位得一切佛因，佛位名得“大覺”圓滿。

經曰：一切如來大覺最勝成就，令大菩薩降伏一切大魔最勝成就；

#12 讚曰：

由“覺”事、理，自他邪正，故能永斷四種“大魔”。

經曰：降伏一切大魔最勝成就，令大菩薩普大三界自在最勝成就；

#12 讚曰：

由降四魔，超過“三界”，得尊位果，故“普大三界”。不為生死四魔所壞，故名“自在”。

#13 略說“自在”，有其十種：

> 註：六度之果，見“法王灌頂智藏法門”。

謂壽自在；心自在；眾具自在。此三，因施度圓滿。

業自在；生自在。由戒度圓滿。

勝解自在，由忍度圓滿。

願自在，由勤度圓滿。

神力自在，由定度圓滿。

智自在；法自在。由般若度圓滿。

如《攝論》等第九卷說。

此十自在，以宗而說，名自利果。證得之時，亦有分位，故“佛自在”“普大”於“三界”。

故有頌言：天地此界多聞室，逝宮天處十方無，丈夫牛王大沙門，尋地山林遍無等。故佛世尊“普大三界”。

略而言之，清淨法界、大圓鏡智、平等性智、妙觀察智、成所作智，福德、智慧二種莊嚴，故為“最勝”。

#11 2 明利他果

經曰：普大三界自在最勝成就，令大菩薩能無遺餘拔有情界，利益安樂一切有情畢竟大樂最勝成就。

#12 讚曰：

上明自利，下明利他，於中有二，初明廣大、第一之心，利他之行。所以者何？下後明常心、不顛倒心，利他之行。

> ​​註：《金剛般若波羅蜜經論》卷1：「論曰：云何菩薩大乘中住？問答示現此義。偈言：廣大第一常，  其心不顛倒，利益深心住，  此乘功德滿。此偈說何等義？若菩薩有四種深利益菩提心，此是菩薩大乘住處。何以故？此深心功德滿足，是故四種深利益攝取心生，能住大乘中。何等為四種心？一、廣；二、第一；三、常；四、不顛倒。云何廣心利益？如經「諸菩薩生如是心，所有一切眾生眾生所攝，乃至所有眾生界眾生所攝」故。云何第一心利益？如經「我皆令[1]住無餘涅槃而滅度之」故。云何常心利益？如經「如是滅度無量無邊眾生，實無眾生得滅度者。何以故？須菩提！若菩薩有眾生相即非菩薩」故。此義云何？菩薩取一切眾生猶如我身。以此義故，菩薩自身滅度，無異眾生得滅度者。若菩薩於眾生起眾生想，不生我想者，則不應得菩薩名。如是取眾生如我身，常不捨離，是名常心利益。云何不顛倒心利益？如經「何以故非？須菩提！若菩薩起眾生相、人相、壽者相，則不名菩薩」故。此示現遠離依止身見眾生等相故。」(CBETA 2020.Q1, T25, no. 1511, pp. 781c21-782a14)[1]：住【大】，入【宋】【元】【明】【宮】​《瑜伽論記》卷21釋《解深密經》：「第六辨菩薩行諸大願。言廣大妙勝願者。此有兩釋。一釋廣化諸有情故。名廣大願。修一切善故。名妙願。斷一切惡故。名勝願。一釋廣大願者。即廣大心。妙願即是第一心。勝願即無顛倒心也。」(CBETA 2020.Q1, T42, no. 1828, p. 785b5-9)​​

“能無遺餘拔有情界”者，即所有眾生、眾生所攝，卵生、胎生、濕生、化生，若有色、若無色，若有想、若無想，若非有想、若非無想，竝皆拔苦，而與其樂。

無一眾生非悲智境，故“無遺餘”。“遺”者，遺落、失沒之義。“餘”者，剩杖，殘不盡義。

> 註：卍續藏：（“剩杖”）“杖”恐當作“枚”。
按：下文亦有“剩杖”。是何意？【？】​

“拔”謂拔濟，“拔”諸“有情”，無一“有情”，遺落失沒，剩杖殘叢，而不“拔”者。

意樂遍滿十方三界，五趣、四生，故名廣大心也。

#13 “利益安樂”“畢竟大樂最勝成就”者，利益有十利，謂《菩薩地》說：

一，純利；二，共利；三，利益種類利；四，安樂種類利；五，因攝利；六，果攝利；七，此世利；八，他世利；九，畢竟利；十，不畢竟利。

安樂有五，如前已說。

又攝善名“利益”，離惡名“安樂”。等有十對，解如《唯識疏》。

“畢竟大樂”，所謂《涅槃》《金剛經》云：我皆令入無餘涅槃。彼通三乘，但說涅槃，不說餘者，今取菩提及涅槃樂，即是有為、無為一切無漏所有功德，令諸有情怡適調順，無所違損，無所逼惱，故名“大樂”。即第一心，欲令有情住極勝處，故名第一。

> 註：卍續藏：（“《金剛經》云”）“剛”下一有“般若”二字。

經曰：所以者何？乃至生死流轉住處，有勝智者，齊此常能以無等法饒益有情，不入寂滅。

#12 讚曰：

“所以者何”？徵其所由。“拔”諸“有情”“能無遺餘”致涅槃界之“所以”者，“何”謂是也？“乃至生死流轉住處”者，能盡未來，時無限也。能隨十方一切有情“生死流轉”之時，時名節。十方世界“住處”所在，即顯處廣、時廣。

> 註：卍續藏：（“時名節”）“時名”恐字倒。

“有勝智者”，謂能共離我及我所。離人、法執，名“勝智者”。生、法二智，悉皆圓滿，即是其言心不顛倒也。名“勝智”者，離二執故。齊此常能以“無等法”，“饒益有情”，“不入寂滅”。齊十方界處、齊未來際生死之時，常能以此第一最勝“無等”類法，利樂“有情”。有情無限，入涅槃期，不可窮盡故。

“勝智”者，隨諸有情，“不入寂滅”。何以故？以無法執及有情執，無自、他相，故利有情，常無窮盡。如世父母，拔濟男女，心生悲愍，無自、他相，不憚劬勞，故能長時，生悲濟意。菩薩亦爾，故名常心。

因中四心既圓滿已，故至佛位，能益有情，無盡限期，常能濟拔十方法界，皆度脫盡。即是《金剛》四種心因，得四果也。

#10 2 明善業道，般若為因，所得果利

經曰：又以般若波羅蜜多方便善巧成立勝智，善辦一切清淨事業，能令諸有皆得清淨。

#11 讚曰：

初復次中，上來以貪等為因，所得果利；此以般若為因，所得果利。

#12 “方便”者，由智慧力，隨諸有情病行、機器、意樂，應時即為顯現說法等事，故名“方便”。曲順時宜，令其入道之前加行，名為“方便”。

如在路行，見人逐兔，他問見不？應坐答言：我實不見，為護殺事，即現坐相，云我不見，非是立時，我不見也。不犯妄言，護殺事成。

菩薩亦爾，欲令眾生捨偽入真，於無名法，以名字說，隨其輕重、時節所宜，應機而說，令其入道。

以象表無象，以言表無言，不稱其真，故名“方便”。

妙得其趣，應物隨時，處事之間，亦不曾失，故名“善巧”。

“成立勝智”，由此“善巧”為其因故，果得“勝智”，“勝智”即是二智所攝，“方便善巧”“波羅蜜多”。智之差別有其二種：一，迴向；二，拔濟。此迴向也，究竟歸一切智故。

“善辨一切清淨事業”者，謂神通、記心、漏盡三種。福智二因，自他二利，一切善事悉皆善辨。

“能令諸有皆得清淨”者，三有、九有，因果雙亡。生死染污悉皆銷滅，故名“清淨”，即一切惡悉皆除滅。

前貪等為因，雖有二利，宗在利他，起四種心。此以般若為因，能修善盡，能除惡盡。菩提之心，既有三種，所得果利，亦有其三。雖前門說貪等為因，體即般若，以異名說。一切皆以般若為性。此上總是初復次解。

> 註：三種菩提之心為何？【？】

#9 2 二復次：大悲所逼，說相似貪

#10 1 明利他

經曰：又以貪等調伏世間，普遍恒時乃至諸有皆令清淨，自然調伏。

#11 讚曰：

自下第二，重解貪等所得果利，於中有二：初明利他，後明自利。此利他也。

謂以“貪等調伏世間”等者，謂佛菩薩觀諸有情，多慳所蔽，雖有珍財，不能修福，亦不自用，如割身肉，深生痛惜。菩薩知其因慳所蔽，增長惡業，當墮惡趣，無有出期，遂起大貪，集其財寶，令捨慳悋，不起惡業。

#12 菩薩實是後得智中大悲之心，起此貪等，不為己身名利、諸眾眷屬恭敬，故起一貪，增百千善。

由是善財求善知識，遇見一王殺縛鞭杖無量眾生，善財心悔，王語之言：此諸眾生愚鈍恨悷，若不苦楚，終不調伏，故我苦之。善財方解。

> 註：卍續藏：“恨”一作“佷”。

如仙譽國王，殺五百波羅門，更增功德，此亦如是。

> 註：見《涅槃經》“仙豫”。《諸經要集》十一曰：「如仙譽國王，殺五百婆羅門生地獄中。發生信心，生甘露國。」

一切十惡所有業道，皆準此知。故起貪時，菩薩大利。

#10 2 明自利

經曰：又如蓮華形色光淨，不為一切穢物所染，如是貪等饒益世間，住過、有過，常不能染。

#11 讚曰：

此明貪等自利之行。菩薩身心起此“貪等”，“形色光淨”，“不為一切穢物”煩惱“所”能“染”污，故留煩惱，助願受生，作大自在。

若是佛者，似其“貪等”，以此“貪等”“饒益”有情。

設“住”煩惱“過”失之心；“住”餘有漏善、無記心，名為“有過”。“過”是漏義。

於此三性，一切時中，“不能染”污。如“蓮華”等，雖出泥中，泥“不能染”。菩薩之心亦復如是。

#9 3 三復次：為求利己，說相似貪

經曰：又大貪等能得清淨大樂大財，三界自在，常能堅固饒益有情。

#10 讚曰：

此即第三，復次重釋。

“又大貪等”者，謂我貪等。“貪”名貪好，恐身造惡，當墮生死。“貪”為自身，修道離苦。故《維摩》云：寧起我見如須彌山，不起空見如毛髮許。以空邪見，無斷修故。若“貪”有我，恐增惡名，便增修道。

因以“貪等”，果得“大樂”，七種聖“財”、法界珍“財”，為“三界”主，不為過染，得十“自在”，於一切時、於一切處、於一切事，“堅固饒益”一切“有情”。“有情”“饒益”即菩薩利。

#11 此中三種，由昔因中，或在果位，能以“貪等”為因修習，故在果位，得果無邊。

初是實行，為返惡故，說相似貪。

第二，大悲所逼，說相似貪。

第三，為求利己，說相似貪。

然正起行，生死煩惱、惡業皆滅。故染貪等，一切皆亡，如何說起？

#8 後三復次，說陀羅尼

#9 經曰：爾時，如來即說神呪：

納慕薄伽筏帝(一)鉢剌壤波囉弭多曳(二)薄底(丁履反下同)筏攃(七葛反)羅曳(三)罨跛履弭多窶拏曳(四)薩縛呾他揭多跛履布視多曳(五)薩縛呾他揭多奴壤多奴壤多邲壤多曳(六)呾姪他(七)鉢剌𠯋(一第反下同)鉢剌𠯋(八)莫訶鉢剌𠯋(九)鉢剌壤婆娑羯囇(十)鉢剌壤路迦羯囇(十一)案馱迦囉毘談末泥(十二)悉遞(十三)蘇悉遞(十四)悉殿都漫薄伽筏底(十五)薩防伽孫達囇(十六)薄底筏攃囇(十七)鉢剌娑履多喝悉帝(十八)參磨濕嚩娑羯囇(十九)勃𭈪勃𭈪(二十)悉𭈪悉陀(二十一)劍波劍波(二十二)浙羅浙羅(二十三)曷邏嚩曷邏嚩(二十四)阿揭車阿揭車(二十五)薄伽筏底(二十六)麼毘濫婆(二十七)莎訶(二十八)

如是神呪，三世諸佛皆共宣說，同所護念。能受持者，一切障滅，隨心所欲，無不成辨，疾證無上正等菩提。

#9 爾時，如來復說神呪：

納慕薄伽筏帝(一)鉢剌壤波囉弭多曳(二)呾姪他(三)牟尼達謎(四)僧揭洛訶達謎(五)遏奴揭洛訶達謎(六)毘目底達謎(七)薩馱奴揭洛訶達謎(八)吠室洛末拏達謎(九)參漫多奴跛履筏剌呾那達謎(十)窶拏僧揭洛訶達謎(十一)薩縛迦羅跛履波剌那達謎(十二)莎訶(十三)

如是神呪，是諸佛母，能誦持者，一切罪滅，常見諸佛，得宿住智，疾證無上正等菩提。

#9 爾時，如來復說神呪：

納慕薄伽筏帝(一)鉢剌壤波囉弭多曳(二)怛姪他(三)室囇曳(四)室囇曳(五)室囇曳(六)室囇曳細(七)莎訶(八)

如是神呪，具大威力，能受持者，業障消除，所聞正法，總持不忘，疾證無上正等菩提。

#9 讚曰：

自下第二段，三復次呪。此第一呪，歎德如文。

諸佛口同“說”，心皆共“護念”。“護”者，加持。“念”者，記憶。諸佛之心，加持不忘。

“隨心所欲”，除諸惡願，善者皆從。

其第二呪，歎德之中，出生諸佛，名之為“母”，一切諸佛生其本故。“宿住智”者，所生之處，皆得妙智，知過去世住劫等事，善惡因果皆能了知，即“宿住智”。

其第三呪，歎德之中，“具大威”者，眾德莊嚴，一切敬畏。“力”者，能伏一切。“所聞正法總持不忘“者，得法義持。念慧明記，應永不忘。

故此中所釋，逐彼歎文。所餘異文，準義可解。

> 註：慈海宋順註：此下三咒，又出《陀羅尼集經》第三，及《法苑珠林》第七十五。

#7 3 歎經勝德

#8 1 別歎此處一段法門

#9 1 歎滅惡攝善德

#10 1 總歎斷惡得善德

經曰：爾時，世尊說是呪已，告金剛手菩薩等言：若諸有情，於每日旦，至心聽誦如是般若波羅蜜多甚深理趣最勝法門，無間斷者，諸惡業障皆得消滅，諸勝喜樂常現在前。

#11 讚曰：

自下第三，歎經勝德，於中分二：初，別歎此處一段法門；第二，總歎一卷經德。就初之中，文有其三：初，歎滅惡攝善德；次，歎種因方遇德；後，歎所在應尊德。初歎之中，初總歎斷惡得善德，後別歎引生諸善德。此為初也。

#10 2 別歎引生諸善德

經曰：大樂金剛不空神呪，現身必得究竟成滿一切如來金剛祕密最勝成就，不久當得大執金剛及如來性。

#11 讚曰：

#12 自下別歎引生諸善德。於中有三：

一，成滿大樂金剛呪；

二，成就金剛祕祕法，此即教行及理法寶，現前必得；

#13 三，得執金剛如來性，此在佛位。“大執金剛”謂佛真智。“如來性”者，即是法身，果法寶也。

此後二果，因位不成，故言“當得”，至佛得故。

#9 2 歎種因方遇德

經曰：若有情類，未多佛所植眾善根、久發大願，於此般若波羅蜜多甚深理趣最勝法門，不能聽聞、書寫、讀、誦、供養、恭敬、思惟、修習。

#10 讚曰：

此下第二，種因方遇德。凡所修習，行、願必兼。若先無二，不能於此起十法行。於中有七：一，聽聞；二，書寫；三，讀；四，誦；五，供養、恭敬；六，思惟；七，修習。餘三法行，亦復如是，謂施他、受持、開演三種。

此中之書寫，尚由因遇，況復受持等。此等都明：無因不遇。

經曰：要多佛所植眾善根、久發大願，乃能於此甚深理趣最勝法門，下至聽聞一句一字，況能具足讀、誦、受持。

#10 讚曰：

自下正論，有因方遇。其文可解，義準前知，不能具說，十種竝然。

經曰：若諸有情供養、恭敬、尊重、讚歎八十殑伽沙等俱胝那庾多佛，乃能具足聞此般若波羅蜜多甚深理趣。

#10 讚曰：

#11 上明一句一字，尚假先因，此明從首至終，故資多行。

四事俱羅，號為“供養”。

三業虔奉，立“恭敬”名。

頂載慇懃，復稱“尊重”。

> 註：卍續藏：“載”恐“戴”。

先談不已，又名“讚歎”。

“殑伽”者，恒神之名。“等”者相似，佛數齊均，與沙相似。此河之中，純沙無石。如今渭水，無石唯沙。

“俱胝”者，百萬也。“那庾多”者，萬萬也。

一顆沙為一“俱胝那庾多”佛，令供養等八“十殑伽沙”百萬之萬萬佛，“乃能具足”“聞此”深經。不爾，無能具聞深義，以經“深”“理”，非是小智、下愚所知。故假大因，今方修遇。歡哉今者，幸遇靈文！

#9 3 歎所在應尊德

經曰：若他方所流行此經，一切天、人、阿素洛等，皆應供養，如佛制多。有置此經在身或手，諸天、人等皆應禮敬。

#10 讚曰：

自下第三，所在應尊德。在處處尊，在人人貴，隨文可解。

“佛制多”者，舊云支提，即塔廟。塔廟安置化身遺骨，尚可“敬”嚴，況此法身，能無“供養”？

#8 2 總歎一卷經德

#9 1 略別歎

經曰：若有情類受持此經，多俱胝劫得宿住智，常勤精進修諸善法，惡魔外道不能稽留，四大天王及餘天眾常隨擁衛，未曾暫捨，終不橫死、枉遭衰患，諸佛菩薩常共護持，令一切時善增惡減，於諸佛土隨願往生，乃至菩提，不墮惡趣。

#10 讚曰：

自下第二，總歎一卷經之勝德。於中有二：初略別歎，後總結歎。此即初也。

#11 於中有十德：

一，“多”“劫”“得宿住智”。

二，所生“常”“精進”“修”“善”。

三，“魔”等“不”“稽留”。

四，諸“天”“常”“衛”護。

五，“終不橫死”。

六，無“枉”“衰患”。“衰”謂禍起，“衰”家敗身。“患“謂染疾。終無此事。

七，“佛”及“菩薩”“常”所“護”念。

八，令“惡”滅、“善”生。

九，“隨願”“生”“佛土”。

十，從今日後，“乃至菩提”，“不墮”三“惡趣”。“惡趣”之言，通攝人中三種惡趣，皆亦“不墮”。謂無形、黃門二形、女人。

> 註：人中三惡趣之說有不同【？】，見《成唯識論疏抄》卷8：「人中三惡趣。謂如人是人中地獄。由如八大地獄。若二形是人中畜生。若黃門是人中餓鬼。」(CBETA 2020.Q1, X50, no. 819, p. 283b11-12 // R80, p. 512b9-10 // Z 1:80, p. 256d9-10)

#9 2 總結歎

經曰：諸有情類，受持此經，定獲無邊勝利功德，我今略說如是少分。

#10 讚曰：

此總結歎也。所詮真相，窮本性之甚深；能詮教門，因玄宗之極妙。

“受持”者，“獲”“利”“無邊”，未可具言，故說“少分”。故修行者，欲證此德，當勤修學，究竟取證，方知“此經”“勝利”無盡。

#4 （三）感悟修行分

#5 經曰：時薄伽梵說是經已，金剛手等諸大菩薩，及餘天眾，聞佛所說，皆大歡喜，信受奉行。

#6 讚曰：

此即第三，感悟修行分。“諸大菩薩”，集報土之上人。“及餘天眾”，會化身之大士。皆感如來盛說，能悟寂止之宏宗，順領深心，修行散席。

#7 般若理趣分疏卷第三大尾

享保丙申歲十月吉日

京兆吉田元信

> 2020.6.17 宗超校錄

